<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jidas_byl_ufon-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="jidas_byl_ufon-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-30" class="MLP_uroven2_kapitola ParaOverride-6">Ďáblův doktor a&#160;mrtvý wallaby</p>
			<p class="MLP_dopis_bez1radku_-I- ParaOverride-1">Pole jsou špatná a&#160;kamenitá, většinu z&#160;nich nelze orat, ale jen rozrýt hákem. (…) Vlastní úroda stačí zdejším poddaným většinou na méně než čtvrt roku, zbývající potravu jsou nuceni kupovat a&#160;za neúrody trpí hladem. Dobytek většinou před zimou prodají, pokud si ho však nechají, je na jaře tak zbědován, že ho stěží dopraví na pastvu.</p>
			<p class="MLP_dopis_podpis ParaOverride-1">— Z&#160;Tereziánského katastru českého I.</p>
			<p class="MLP_dopis_bez1radku_-I- ParaOverride-1">Od Šumburka přehlédne se celá krajina na vše strany, také jest zde proslulý doktor, který jest velmi stár, ale výtečně prý nemocné léčí a&#160;hojí.</p>
			<p class="MLP_dopis_podpis ParaOverride-1">— Z&#160;cestovního deníku císaře Josefa II.</p>
			<p id="_idParaDest-31" class="MLP_uroven3_nadpis ParaOverride-7">Ďábel</p>
			<p class="MLP_text_bez1radku ParaOverride-1">„Teufel,“ představil se můj nový nakladatel a&#160;odložil si plášť. Četl ve sborníku Kruhu autorů Liberecka moje povídky na motivy jizersko­horských pověstí a&#160;nabídl mi vydání knížky, takže teď přijel za mnou do kanceláře, abych podepsal nakladatelskou smlouvu.</p>
			<p class="MLP_text ParaOverride-1">„Dáte si něco k&#160;pití, kafe, čaj?“</p>
			<p class="MLP_text ParaOverride-1">„Přinesl jsem něco slavnostnějšího,“ řekl Teufel a&#160;vytáhl z&#160;aktov­ky nazlátlou lahev. Nechtěl jsem odporovat někomu, kdo má v&#160;rukou osud mojí knižní prvotiny, takže jsem donesl dvě sklenice a&#160;alespoň džbánek vody na zředění. V&#160;místnosti se šeřilo. Slyšeli jsme vrzání schodů a&#160;bouchání těžkých domovních dveří, jak poslední archiváři odcházeli domů. Naše budova stojí na konci města, za okny je už jenom les a&#160;výpadovka na Prahu.</p>
			<p class="MLP_text ParaOverride-1">„Máte to tu pěkný,“ prohodil Teufel. Sto let předtím, než se sem přestěhoval okresní archiv, sídlil v&#160;tomhle domě sirotčinec a&#160;někteří kolegové tvrdí, že tu pořád cítí smutek dávno zmizelých chovanců. Rozsvítil jsem aspoň stolní lampu a&#160;rozpálil si útroby douškem whisky.</p>
			<p class="MLP_text ParaOverride-1">Teufel ke mně přes stůl posunul smlouvu. Zběžně jsem pročetl údaje o&#160;minimálním vydaném nákladu a&#160;procentech ze zisku, i&#160;když jsme oba věděli, že budu souhlasit se vším. Přiložil jsem hrot propisky k&#160;papíru, ale vytlačil do něj místo písma jen slabou rýhu.</p>
			<p class="MLP_text ParaOverride-1">„Dopsala mi náplň,“ neřekl jsem ani, protože Teufel už mi přes stůl podával svoje plnicí pero. Když jsem ho vzal do prstů, bylo horké, zřejmě ho měl dlouho v&#160;náprsní kapse. Pak jsem rudým inkoustem napsal svoje jméno.</p>
			<p class="MLP_text_bez1radku_-12-0- ParaOverride-1">Pití nám rozvázalo jazyky a&#160;zbytek večera jsme si jen tak povídali. Teufel mi řekl o&#160;svých literárních kontaktech v&#160;Austrálii a&#160;na Novém Zélandu, a&#160;že jestli dostaneme grant z&#160;ministerstva, mohli bychom tu knížku nechat přeložit do angličtiny.</p>
			<p class="MLP_text ParaOverride-1">„Myslíte, že pověsti z&#160;Jizerek tam budou někoho zajímat?“ pochyboval jsem polichoceně a&#160;nechal si dolít.</p>
			<p class="MLP_text ParaOverride-1">„Určitě, je to místopisný, a&#160;zároveň univerzálně srozumitelný, přesně po tom je dneska sháňka na veletrzích. Ta pověst o&#160;Kittelovi&#160;– <span class="MLP_znak_kurziva_11b">Ďáblův doktor</span>, <span class="MLP_znak_kurziva_11b">Faust Jizerských hor</span>&#160;– ta má potenciál.“</p>
			<p class="MLP_text ParaOverride-1">Dmul jsem se opileckou pýchou, jako bych doktora Kittela sám vymyslel. Ukázal jsem k&#160;oknu. „Kdyby nebyla tma, tak támhle uvidíte hřeben Černý studnice. Na druhý straně je Krásná, dřív se jí říkalo Šumburk, a&#160;tam Kittel žil. Dodneška tam stojí Burk, jeho dům.“</p>
			<p class="MLP_text ParaOverride-1">„A&#160;jak to bylo s&#160;tou čarodějnou knihou, co málem zabila jeho děti?“</p>
			<p class="MLP_text ParaOverride-1">Tohle zajímalo každého. Doktor Kittel dosáhl takových léčitelských úspěchů, že už během jeho života ho lidé pokládali za černokněžníka; a&#160;jednou, když zrovna pobýval u&#160;pacientů v&#160;Praze, se prý jeho děti vkradly k&#160;němu do pracovny a&#160;začaly číst v&#160;knize, kterou tam našly. Čím déle četly, tím víc obloha nad Burkem temněla hejny černých ptáků s&#160;očima krvavě planoucíma. Kittela se zmocnila zvláštní předtucha, proto usedl na svůj kouzelný plášť a&#160;letěl tryskem k&#160;domovu. Dorazil v&#160;poslední chvíli, protože ďáblové v&#160;ptačích tělech právě rozrazili okno a&#160;vtrhli do pracovny, aby děti uklovali. Kittel popadl knihu, přečetl pozpátku vyvolávací zaří­kadla, a&#160;havrani ustoupili. Potom svoje kouzelné spisy zakopal kdesi v&#160;okolí Burku, aby nebyly nebezpečné dalším lidem.</p>
			<p class="MLP_text ParaOverride-1">„Něco vám ukážu,“ pronesl jsem důležitě. Seběhl jsem o&#160;patro níž do trezoru, do přihrádky číslo devět, vytáhl odtud kazetu z&#160;tvrdého papíru a&#160;spěchal s&#160;ní zpátky nahoru.</p>
			<p class="MLP_text ParaOverride-1">„Máme jednu z&#160;knih, co Kittelovi nejspíš patřily,“ vytáhl jsem <span class="MLP_znak_kurziva_11b">Smržovský grimoár</span> z&#160;ochranné kazety. „Největší poklad našeho archivu.“</p>
			<p class="MLP_text ParaOverride-1">Položil jsem knihu před Teufela. Byla zrestaurovaná, dezinfikovaná, zbavená plísně, doklížená, s&#160;listy zpevněnými japonským ručním papírem a&#160;vsazená do nové vazby, ale nic to neubíralo na kouzlu, které na nás oba dýchlo, když ji Teufel otevřel a&#160;slabikoval německý nadpis.</p>
			<p class="MLP_text_-I- ParaOverride-1">D. Johanna Fausta kniha mirákulí, uměn a&#160;divů neboli jeho vlastní rukopis, zvaný Trojnásobné pekelné zaříkání, čímž já jsem přinutil duchy, aby mi museli přinést, po čem jsem toužil, ať zlato nebo stříbro, poklady velké či malé, také zázračný kořen, i&#160;co jinak ještě na Zemi jest, všeho jsem se domohl pomocí této knihy, také moci duchy opět osvobodit.</p>
			<p class="MLP_text ParaOverride-1">„Duchy?“ zeptal se Teufel, jako by si nebyl jistý správným překladem.</p>
			<p class="MLP_text ParaOverride-1">„Duchy pekelný říše,“ přikývl jsem. „Ďábly.“</p>
			<p class="MLP_text ParaOverride-1">„A&#160;tu knihu opravdu napsal Faust?“</p>
			<p class="MLP_text ParaOverride-1">Znovu jsem přitakal. „Tohle je samozřejmě opis. A&#160;v&#160;některejch pasážích se navíc od originálu liší.“</p>
			<p class="MLP_text ParaOverride-1">Pod názvem knihy byl připsaný letopočet: <span class="MLP_znak_kurziva_11b">Lion MCDLXIX</span>.</p>
			<p class="MLP_text ParaOverride-1">„1469?“ vzhlédl Teufel nedůvěřivě.</p>
			<p class="MLP_text ParaOverride-1">„Ten letopočet neodpovídá,“ souhlasil jsem a&#160;musel ocenit jeho přehled. „Faust svoji knihu vydal až roku 1501 a&#160;tenhle opis pochází asi z&#160;osmnáctýho století. Tím datováním chtěl opisovač nejspíš jenom zvýšit cenu tý knihy.“</p>
			<p class="MLP_text ParaOverride-1">„A&#160;ví se, kdo to byl, ten opisovač?“</p>
			<p class="MLP_text ParaOverride-1">Pokrčil jsem rameny a&#160;vykládal mu, jak grimoár před víc než osmdesáti lety našel učitel Meissner v&#160;Lučním mlýně na Smržovce a&#160;že mlynářova rodina byla příbuzná s&#160;Kittelovými a&#160;jejich předek dělal písaře na zámku v&#160;Sychrově, kde možná tu knihu opsal a&#160;potom ji dal Kittelovi. „Ale jsou to jenom dohady, přesně se to nedá zjistit…“</p>
			<p class="MLP_text ParaOverride-1">Teufel přikyvoval a&#160;upřeně si prohlížel druhý list. Pod nápisem <span class="MLP_znak_kurziva_11b">Nigre Manti</span>a, tedy <span class="MLP_znak_kurziva_11b">Černé umění</span>, tam byl nakreslený dvojitý kruh rozdělený na sféru hmotného a&#160;nehmotného světa; uprostřed stál černý pták se zázračným kořenem v&#160;zobáku.</p>
			<p class="MLP_text ParaOverride-1">„Nádhera,“ Teufel knihu opatrně zavřel. Povstal, dolil nám a&#160;podal mi moji sklenici. „Děkuju vám, že jste mě tak obohatil.“</p>
			<p class="MLP_text ParaOverride-1">Usmál jsem se skoro zjihle a&#160;obrátil do sebe svoji whisky. Blesklo mi hlavou, že je najednou <span class="MLP_znak_kurziva_11b">nějaká ztuchlá</span>.</p>
			<p class="MLP_text ParaOverride-1">Probudila mě urputná bolest hlavy. Všude byla tma a&#160;na chvíli se mě zmocnil strach, že jsem oslepl, ale nakonec jsem nahmatal stolní lampu a&#160;rozsvítil. Před očima mi stála poloprázdná láhev, s&#160;námahou jsem zaostřil na etiketu Devil’s Share. Sklenice byly umyté, jinak na stole neleželo nic&#160;– ani moje nakladatelská smlouva a&#160;samozřejmě ani <span class="MLP_znak_kurziva_11b">Smržovský grimoár</span>.</p>
			<p class="MLP_text ParaOverride-1">Abych měl jistotu, že se mi to celé nezdálo, dovrávoral jsem dolů k&#160;trezoru; přihrádka devět byla bezútěšně prázdná. Na záchodě jsem si opláchl obličej a&#160;vrávoral zpět do kanceláře. Netušil jsem, jaká je sběratelská hodnota <span class="MLP_znak_kurziva_11b">Smržovského grimoáru</span>, ale jeho hodnota historická byla nevyčíslitelná. Oproti ostatním opisům Faustovy knihy je unikátní v&#160;tom, že obsahuje i&#160;takzvaný <span class="MLP_znak_kurziva_11b">Klíč</span>, mystické poučení, jak se osvobodit z&#160;moci ďábla, kdyby mu neopatrný čtenář navzdory Faustovu varování upsal duši. Zároveň je ten rukopis důležitý doklad o&#160;rozšíření faustovské pověsti, a&#160;vůbec víry zdejších horalů v&#160;nadpřirozeno. Polkl jsem kyselou slinu. Bylo jasné, že mě vyhodí z&#160;práce, a&#160;zřejmě mě i&#160;zažalují.</p>
			<p class="MLP_text_bez1radku_-12-0- ParaOverride-1">Když jsem se potácel dolů do města, německé vily na mě zíraly lhostejnými skelnými pohledy a&#160;fáborky nad autobazarem chichotavě šelestily v&#160;nočním větru. Napadlo mě, že Teufel třeba ještě nestihl odjet… Křižoval jsem prázdné ulice a&#160;marně se ptal v&#160;recepcích hotelů, kde mě pokládali za opilce a&#160;výtržníka.</p>
			<p class="MLP_text ParaOverride-1">V&#160;krvi mi vířily zbytky Devil’s Share i&#160;Teufelových hypnotik.</p>
			<p class="MLP_text ParaOverride-1">Domů jsem šel přes hráz. Za přehradou se černal náš věžák, kde svítilo už jen okno sochaře Slívy v&#160;posledním patře a&#160;odsud to vypadalo jak pokračování hvězdné oblohy. Nedávno jsem četl o&#160;teorii astronomů, že kolem Slunce kdysi obíhalo o&#160;jednu planetu víc, ale gravitace ostatních planet ji vytlačila z&#160;oběžné dráhy a&#160;ten ztracený svět prý dodnes bloudí vesmírem. Myslel jsem na svoji ženu, a&#160;jak naše postel ze začátku voněla čerstvým dřevem. Na hladině pode mnou se převalovalo hejno kaprů a&#160;vytvářelo divoké, proměnlivé obrazce ve světle hrázních luceren. Zmámeně jsem na ně zíral, nakloněný přes zábradlí. Staří mystici říkají, že všechna magie je v&#160;přírodě a&#160;adepti čarodějnictví musejí přírodu pokorně pozorovat. Astrofyzici pomocí pokusů s&#160;laserovými paprsky vymysleli teorii, jak mohl na Zemi vzniknout život, a&#160;přitom pořád nedokážou život definovat a&#160;říct, v&#160;čem spočívá jeho jedinečnost. Vzpomněl jsem si na sousedku, která před lety skočila z&#160;druhé strany hráze, ale dole se zabořila po kolena do bahna, takže se nezabila, jenom si rozdrtila nohy; s&#160;ohleduplně nezúčastněným pohledem jí dneska otevíráme dveře výtahu, aby mohla s&#160;vozíkem projet. Odstoupil jsem od zábradlí, protože se mi pekelně zatočila hlava. Cítil jsem, jak mi do krku stoupají žaludeční šťávy, a&#160;ke křoví za koncem hráze jsem doběhl v&#160;poslední chvíli.</p>
			<p id="_idParaDest-32" class="MLP_uroven3_nadpis ParaOverride-1">Markétka</p>
			<p class="MLP_text_bez1radku ParaOverride-1">Následující den byla naštěstí sobota. Spolkl jsem brufen, uvařil si kafe a&#160;progoogloval Teufelovo jméno&#160;– podle očekávání na mě vyskočila jen německy psaná hesla o&#160;čertech a&#160;množství obrázků rohatců s&#160;vidlemi i&#160;bez nich. Na stránkách nakladatelství, kterým se Teufel zaštiťoval, jeho jméno taky nikde nebylo. Napsal jsem mu na adresu, z&#160;níž mě před týdnem oslovil, ale e-mail se vrátil jako nedoručitelný. Přemýšlel jsem, co dělat dál.</p>
			<p class="MLP_text ParaOverride-1">Teufel měl svůj plán dokonale promyšlený, a&#160;i když tváří v&#160;tvář <span class="MLP_znak_kurziva_11b">Smržovskému grimoáru</span> dokázal zahrát překvapení, musel o&#160;něm vědět dopředu. Napadlo mě přeptat se v&#160;Kittelově muzeu v&#160;Krásné, kde vystavují několik doktorových knih včetně repliky grimoáru a&#160;kde mohli Teufela do jabloneckého archivu nasměrovat.</p>
			<p class="MLP_text ParaOverride-1">Bylo svěží dopoledne, a&#160;i když den předtím ještě trochu sněžilo, vzduch voněl syrovým jarem. Dohustil jsem si duši a&#160;vyjel na kole směrem, kde z&#160;hřebene jak osten vyrůstala rozhledna Černá studnice. Studený vzduch mi dělal dobře, takže jsem skoro zapomněl, že do Krásné jedu kvůli ukradenému grimoáru, a&#160;užíval si stoupání proti proudu řeky Nisy, která v&#160;kopcích připomínala spíš potok, jak obtékala balvany porostlé mechem. Na druhé straně černostudničního hřebene silnice klesala kolem stoletých vil, opatřených cedulemi jako Penzion Euro, a&#160;zanedlouho už se z&#160;údolí vynořila věž svatojosefského kostela. Ten nechal postavit doktor Kittel, podle pověsti proto, aby spasil svoji duši před ďáblem.</p>
			<p class="MLP_text_bez1radku_-12-0- ParaOverride-1">Zastavil jsem u&#160;Burku; velká roubená stavba budila úctu i&#160;dneska, tím spíš musela před dvěma staletími působit na vesničany jako hrad. Kittelovo muzeum sídlilo v&#160;menším domku naproti. Opřel jsem kolo o&#160;kamennou zídku, kterou si prý Kittel nechal postavit pekelnými havrany, a&#160;vešel dovnitř.</p>
			<p class="MLP_text ParaOverride-1">Byl jsem jediný návštěvník, takže ke mně hned přitančila průvodkyně. Mohli jsme být vrstevníci, ale ona vypadala jiskrně a&#160;svěže.</p>
			<p class="MLP_text ParaOverride-1">„Vítejte u&#160;nás v&#160;Kittelově,“ spustila naučeně, přitom mě pátravě pozorovala. „Prohlídku začneme v&#160;expozici věnované přírodnímu léčitelství…“</p>
			<p class="MLP_text ParaOverride-1">„Promiňte, zajímá mě <span class="MLP_znak_kurziva_11b">Smržovský grimoár</span>,“ přerušil jsem ji. Když jsem promluvil, pátravý pohled jí z&#160;tváře zmizel a&#160;nahradil ho spokojený úsměv, jako kdyby právě přišla na to, kdo doopravdy jsem.</p>
			<p class="MLP_text ParaOverride-1">„Tudy prosím,“ vedla mě kolem rozvěšených bylin do zadní světnice.</p>
			<p class="MLP_text ParaOverride-1">Prošli jsme kolem vitríny, v&#160;níž leželo několik svazků z&#160;Kittelovy knihovny&#160;– <span class="MLP_znak_kurziva_11b">Kniha o&#160;životě pána Ježíše</span>, kněžský herbář nebo švabachem psaný rukopis kázání&#160;– a&#160;taky <span class="MLP_znak_kurziva_11b">Smržovský grimoár</span>, tedy jeho černobílá kopie ofocená na levném papíře. Kniha byla otevřená na straně s&#160;kresbou hada navinutého na holi a&#160;text pod obrázkem v&#160;překladu zněl:</p>
			<p class="MLP_text_-I- ParaOverride-1">Had z&#160;lískového keře k&#160;mnoha svobodným uměnám poslouží, získáš jej pod lískovým keřem a&#160;nesmíš se jej rukou dotknout, tedy jakmile uvidíš jej, ihned si jej podmaň tím, že lískovou hůl uchopíš a&#160;tou jej uhodíš. Hlavu a&#160;kůži při sobě nos, tak před všemi nepřáteli svými jistý si budeš a&#160;vždy nad nimi vítězit budeš, též přízeň velkých pánů získat můžeš.</p>
			<p class="MLP_text ParaOverride-1">„Figura <span class="MLP_znak_kurziva_11b">lískovýho hada</span>,“ pronesl jsem, abych se trochu předvedl. „Je zajímavý, že hada najdete snad ve všech mytologiích, i&#160;v&#160;těch, co nevycházej z&#160;křesťanství. Třeba <span class="MLP_znak_kurziva_11b">duhovej had</span> Austrálců…“</p>
			<p class="MLP_text ParaOverride-1">Rozesmála se. „To vždycky balíš holky na přednášky o&#160;hadech?“</p>
			<p class="MLP_text ParaOverride-1">Udiveně i&#160;dotčeně jsem na ni pohlédl.</p>
			<p class="MLP_text ParaOverride-1">„Jsme spolu chodili na gympl,“ řekla vesele. „Markéta. Pamatuješ?“</p>
			<p class="MLP_text ParaOverride-1">Nepřesvědčivě jsem se usmál.</p>
			<p class="MLP_text ParaOverride-1">„Nepamatuješ,“ pochopila.</p>
			<p class="MLP_text ParaOverride-1">„Tys chodila do béčka,“ zkusil jsem to.</p>
			<p class="MLP_text ParaOverride-1">„Do áčka, o&#160;rok níž.“</p>
			<p class="MLP_text ParaOverride-1">„Jasně,“ pořád jsem netušil.</p>
			<p class="MLP_text ParaOverride-1">„Jsem nedávno v&#160;Kauflandu potkala Veroniku z&#160;béčka, znáš? Seděla za kasou, tak povídám: ‚Seš tady na brigádě?‘ A&#160;ona prej: ‚Ne, to je na furt.‘ To byl trapas.“</p>
			<p class="MLP_text ParaOverride-1">„No jo, ne všichni děláme, co jsme tenkrát dělat chtěli,“ pronesl jsem duchaplně, jak se na staršího spolužáka sluší.</p>
			<p class="MLP_text ParaOverride-1">Chvíli jsme se bavili o&#160;profesorech z&#160;gymnázia, než jsem se osmě­lil k&#160;otázce: „Prosím tě, Markéto, nevyptával se tady nedávno někdo na grimoár?“</p>
			<p class="MLP_text ParaOverride-1">Popsal jsem jí Teufela.</p>
			<p class="MLP_text ParaOverride-1">„Ty seš soukromej detektiv nebo tak něco?“ rozšířily se jí oči.</p>
			<p class="MLP_text ParaOverride-1">„Dělám si takový,“ zrozpačitěl jsem, „soukromý pátrání.“</p>
			<p class="MLP_text ParaOverride-1">„Toho jsem tady neviděla,“ zavrtěla hlavou a&#160;zavolala ještě kolegovi, se kterým se v&#160;muzeu střídá. Ani jemu Teufelův popis nic neříkal.</p>
			<p class="MLP_text ParaOverride-1">„Ale zkus ještě mýho strejdu, za ním choděj lidi ptát se na tyhle kouzelný knihy a&#160;magický věci.“</p>
			<p class="MLP_text ParaOverride-1">„Strejdu?“</p>
			<p class="MLP_text ParaOverride-1">„No,“ zrozpačitěla teď ona, „říká si libereckej Hanussen. S&#160;ním je to trochu na dlouho, lepší bude, když za ním zajedeš.“</p>
			<p class="MLP_text ParaOverride-1">Pokrčil jsem rameny a&#160;nechal si na kus papíru napsat jeho telefonní číslo. Pak jsem v&#160;návalu sebevědomí řekl: „Nechceš mi tam přidat taky svoje?“</p>
			<p class="MLP_text ParaOverride-1">Zasmála se a&#160;zapsala na lístek i&#160;svůj telefon.</p>
			<p class="MLP_text ParaOverride-1">„V&#160;kolik tady dneska končíš?“ zkoušel jsem to dál.</p>
			<p class="MLP_text ParaOverride-1">„V&#160;šest, přijede pro mě manžel. Nechceš hodit do Jablonce?“</p>
			<p class="MLP_text ParaOverride-1">Ustoupil jsem mimoděk o&#160;půl kroku.</p>
			<p class="MLP_text ParaOverride-1">„Ne, dobrý, jsem tu na kole.“</p>
			<p class="MLP_text ParaOverride-1">„Se někdy stav, pokecáme,“ řekla. „Budeš mi vyprávět o&#160;tý svojí detektivce.“</p>
			<p id="_idParaDest-33" class="MLP_uroven3_nadpis ParaOverride-1">Mistr</p>
			<p class="MLP_text_bez1radku ParaOverride-1">V&#160;patře nade mnou bzučel vysavač jako mechanický komár. Myslel jsem na dobu, kdy se věřilo v&#160;ďábly, kdy zuřila sedmiletá válka a&#160;v&#160;místě našich paneláků tábořili Švédové, kdy horami putovali pašeráci a&#160;v&#160;lesích hřměly přestřelky mezi myslivci a&#160;pytláky, takže ještě dneska leží pod jehličím olověné kule, odlité z&#160;kradených kostel­ních rámů. Rád jsem studoval pověsti z&#160;těch časů a&#160;vkládal do nich kus svojí samoty. Když Teufel zneužil moje psaní, zasáhl mě na nekrytém místě a&#160;já byl teď rozhodnutý dostat ho za každou cenu. Pohled mi zabloudil ke zdi, kde visela myslivecká dýka po dědovi&#160;– byla to jediná použitelná zbraň, kterou jsem doma měl.</p>
			<p class="MLP_text ParaOverride-1">Zavolal jsem <span class="MLP_znak_kurziva_11b">libereckému Hanussenovi</span>. Vzal telefon skoro okamžitě, představil se svým občanským jménem, a&#160;teprve když jsem mu vysvětlil, proč se s&#160;ním chci sejít, začal mluvit jako mystik. Domluvili jsme si schůzku v&#160;Café Reichenberg na dnešní odpoledne, protože zřejmě taky neměl v&#160;neděli nic lepšího na práci.</p>
			<p class="MLP_text ParaOverride-1">V&#160;patře nade mnou už se neozýval vysavač, ale ječení. To se hádaly matka s&#160;dospívající dcerou. Otec v&#160;takových chvílích odcházel ověšený rybářskou výstrojí a&#160;já ho potom vídal kráčet podél přehrady do míst, kde jsou zkosené, zarostlé břehy a&#160;nikdo tam rybáře neruší. Vždycky jsem se ho chtěl zeptat, proč se kapři v&#160;noci převalují po hladině, ale když jsme se náhodou potkali ve výtahu, jenom jsme mlčeli a&#160;se sklopenými hlavami přepočítávali každý svoje klíče.</p>
			<p class="MLP_text_bez1radku_-12-0- ParaOverride-1">Tramvaj do Liberce jela kolem prosečského lesa, kde kdysi na formanské vozy číhal pověstný loupežník Schmirgel, a&#160;dál podél Nisy, připomínající občas stoku, jak se u&#160;stavidel hromadily plastové lahve, polámané větve a&#160;nažloutlá pěna. Vystoupil jsem v&#160;centru plném prázdných obchoďáků a&#160;vystoupal k&#160;náměstí, kde se tyčila secesní budova Café Reichenberg. Hanussen už čekal před vchodem a&#160;kouřil.</p>
			<p class="MLP_text ParaOverride-1">„Jdete za mnou!“ zamával na mě s&#160;cigaretou mezi prsty.</p>
			<p class="MLP_text ParaOverride-1">„Jak jste mě poznal?“ užasl jsem, aby měl radost.</p>
			<p class="MLP_text ParaOverride-1">„Dokážu číst v&#160;lidech,“ řekl skromně, naposledy potáhl, odhodil nedopalek a&#160;otevřel nám dveře. Měl vysušené, vrásčité tváře, jako mívají staří kuřáci, a&#160;v&#160;jeho pohledu bylo opravdu něco hypnotického.</p>
			<p class="MLP_text ParaOverride-1">„Víte, kdo byl Hanussen?“ překvapil mě, když jsme se usadili.</p>
			<p class="MLP_text ParaOverride-1">„Vím,“ řekl jsem trochu stísněně.</p>
			<p class="MLP_text ParaOverride-1">„Myslíte na to, že to byl Hitlerův jasnovidec, nemám pravdu?“ díval se mi upřeně do očí. „Ale Hanussen byl hlavně <span class="MLP_znak_kurziva_11b">fenomenální</span> jasnovidec! V&#160;týhle kavárně,“ ťukal prstem do stolu, „mi vyprávěla jedna stará německá tanečnice&#160;– ona se po válce nějak vyhnula odsunu&#160;–, že kdysi přijel do Liberce do divadla Hanussen a&#160;z&#160;přívěsku, co měla na krku, jí přečet celej budoucí život.“</p>
			<p class="MLP_text ParaOverride-1">Přišla servírka. Hanussen s&#160;ní chvíli žertoval a&#160;snažil se něco vyčíst z&#160;jejího náramku. Když odešla, řekl jsem: „Vaše neteř povídala, že za vámi chodí lidi pro radu v&#160;různejch věcech, třeba i&#160;ohledně kouzelnejch knih. Neptal se vás v&#160;poslední době někdo na <span class="MLP_znak_kurziva_11b">Smržovskej grimoár</span>?“</p>
			<p class="MLP_text ParaOverride-1">„Každou chvíli se někdo ptá. Tuhle jeden psal, jestli bych mu ho nepomoh přeložit do angličtiny. Že si neví rady s&#160;těma mystickejma výrazama. Tam máte věty jako <span class="MLP_znak_kurziva_11b">O&#160;Samiha Aseffonila Ja La Mifflahi Mehahinesi Milonahiriel</span>. Musíte dosáhnout určitýho stupně zasvěcení, abyste pochopil, co to znamená.“</p>
			<p class="MLP_text ParaOverride-1">Servírka nám donesla kávy, snažil jsem se udržet Hanussenovu pozornost.</p>
			<p class="MLP_text ParaOverride-1">„Kdy vám ten člověk psal?“</p>
			<p class="MLP_text ParaOverride-1">„Asi před tejdnem,“ odpověděl Hanussen. „Nemáte cigaretu? Mně došly.“</p>
			<p class="MLP_text ParaOverride-1">„Bohužel,“ zavrtěl jsem hlavou. „Když tak naproti jsou Vietnamci. A&#160;kde vzal na vás kontakt?“</p>
			<p class="MLP_text ParaOverride-1">„Mám internetový stránky,“ řekl Hanussen trochu vyčítavě. „Zná je každej, kdo se jenom trochu zajímá o&#160;magii.“</p>
			<p class="MLP_text ParaOverride-1">„No jo vlastně, ty jsem pročítal,“ vařil jsem z&#160;vody. „A&#160;proč se zajímal o&#160;ten překlad?“</p>
			<p class="MLP_text ParaOverride-1">„Že prej je z&#160;nakladatelství a&#160;budou grimoár vydávat. Pro zahraniční trh.“</p>
			<p class="MLP_text ParaOverride-1">Málem jsem zvrhl hrnek.</p>
			<p class="MLP_text ParaOverride-1">„Jak se ten člověk jmenuje?“</p>
			<p class="MLP_text ParaOverride-1">„Představil se jako Kromlech, křestní už si nevybavuju.“</p>
			<p class="MLP_text ParaOverride-1">Rozeznal jsem Teufelův rukopis; snažil se očividně přizpůsobit svoje falešná jména naturelu oběti&#160;– na mě měl fungovat ďábel, u&#160;Hanussena vsadil na mystické kameny. Buď doufal v&#160;parapsychologické působení jmen, nebo si z&#160;nás prostě dělal legraci.</p>
			<p class="MLP_text ParaOverride-1">„Co jste mu odepsal?“</p>
			<p class="MLP_text ParaOverride-1">„Že o&#160;žádným vydávání nic nevím. Víte, mám kamarády v&#160;jabloneckým archivu, ty by mi řekli, kdyby se něco takovýho chystalo. Já ještě pamatuju starýho učitele Meissnera, ten si po válce přál, aby v&#160;Jablonci vzniklo vlastivědný muzeum, a&#160;když viděl, že nevznikne, tak svoje sbírky včetně <span class="MLP_znak_kurziva_11b">Smržovskýho grimoáru</span> věnoval okresnímu archivu. Já byl jeden z&#160;prvních, kdo tu knihu zkoumali z&#160;pohledu magie! Pro jistotu jsem hned zavolal klukům, ať se podívaj, jestli je grimoár furt na svým místě. Byl.“</p>
			<p class="MLP_text ParaOverride-1">Horlivě jsem přikyvoval a&#160;uhnul před jeho pohledem. Teufel tedy chtěl grimoár prodat do zahraničí, což bylo pochopitelné, protože tím by podstatně snížil riziko odhalení. A&#160;hodlal ho prodat někomu, kdo není jen sběratel, ale potřebuje knize porozumět.</p>
			<p class="MLP_text ParaOverride-1">„Proč vás to vlastně tak zajímá?“ začal mě Hanussen znovu hypno­tizovat.</p>
			<p class="MLP_text ParaOverride-1">„Dělám si takový,“ zrozpačitěl jsem, „soukromý pátrání.“</p>
			<p class="MLP_text ParaOverride-1">Nevypadal vůbec přesvědčeně.</p>
			<p class="MLP_text ParaOverride-1">„Nejste náhodou od Veselýho?“ zaútočil. „Tý jeho partě jde jenom o&#160;peníze! Vydávaj levný brožury, který nemaj s&#160;magií nic společnýho, a&#160;když jsem rozluštil Kittelův recept na zámečnickou mast, hned ji začali vyrábět a&#160;prodávat.“</p>
			<p class="MLP_text ParaOverride-1">„Od Veselýho?“ zavrtěl jsem nevěřícně hlavou. „Naopak, mám dojem, že od Veselýho může bejt ten Kromlech! Co kdybyste mu napsal, že jste si to rozmyslel, a&#160;pozval ho na schůzku?“</p>
			<p class="MLP_text ParaOverride-1">Hanussen chvíli zíral do šálku, jako by chtěl věštit z&#160;kávové sedliny.</p>
			<p class="MLP_text ParaOverride-1">„To bych vlastně moh,“ vzhlédl ke mně nakonec. „Aspoň bysme zjistili, co je to zač.“</p>
			<p class="MLP_text ParaOverride-1">Dopili jsme kávu a&#160;Hanussen mi vyprávěl, že všechna magie je v&#160;přírodě&#160;– moderní fyzika prý potvrzuje, že sedmdesát procent vesmíru sestává z&#160;neviditelné, temné energie, a&#160;Winston Churchill, který se o&#160;magii zajímal, dokázal krmit sýkorky z&#160;ruky. Potom se Hanussen rozloučil a&#160;odešel do večerky pro cigarety.</p>
			<p class="MLP_text_bez1radku_-12-0- ParaOverride-1">Cestou domů, zrovna když tramvaj vjela do šedivého kouře, protože zahrádkáři podél řeky pálili shrabanou trávu, mi Hanussen zavolal. Říkal, že Kromlechovi zkusil napsat, ale e-mail se mu vrátil jako nedoručitelný. Poděkoval jsem a&#160;zavěsil. Potom jsem se dlouho díval do houstnoucího dýmu a&#160;myslel na Teufela, jak za sebou pálí mosty.</p>
			<p id="_idParaDest-34" class="MLP_uroven3_nadpis ParaOverride-1">Doktor</p>
			<p class="MLP_text_bez1radku ParaOverride-1">V&#160;pondělí jsem šel do práce s&#160;útrobami sevřenými strachem. Na zmizení grimoáru se přijde, až si ho někdo bude chtít prohlédnout, ale těžko říct, jestli se to stane zítra nebo za měsíc. Vedle archivu stála budova bývalé porodnice, už oprýskaná a&#160;se zrezivělými ukazateli, obrostlá nálety dřevin. Tady jsem přišel na svět, ale momentálně jsem vůči tomu místu necítil žádný vděk.</p>
			<p class="MLP_text ParaOverride-1">Kolegové mě zdravili s&#160;potutelnými úsměvy a&#160;sekretářka mi s&#160;chutí oznámila, že mám jít za šéfem. Ředitel měl postavu řezníka a&#160;chování řeznického psa a&#160;ona se pásla pohledem na mojí porážce.</p>
			<p class="MLP_text ParaOverride-1">Vešel jsem do ředitelovy kanceláře. Seděl v&#160;koženém křesle, na stěně za sebou rytinu Jablonce z&#160;18. století a&#160;fotografii sebe s&#160;prezidentem Klausem. Na stole před ním byla poloprázdná láhev Devil’s Share, kterou jsem v&#160;pátek zapomněl odklidit.</p>
			<p class="MLP_text ParaOverride-1">„Je to vaše?“ štěkl.</p>
			<p class="MLP_text ParaOverride-1">Přikývl jsem docela s&#160;úlevou, protože mi došlo, že tu zatím nejsem kvůli grimoáru.</p>
			<p class="MLP_text ParaOverride-1">„Čekal bych, že člověk s&#160;vaší reputací si dá na takovýhle věci trochu pozor!“ To byla narážka na okolnosti, za jakých jsem sem přišel. Pak vzal rozšafně láhev, odšrouboval ji a&#160;přičichl. „Ale je to kvalitka, Pražáci si uměj žít.“</p>
			<p class="MLP_text ParaOverride-1">„Nepijte to!“ vyhrkl jsem. Nebyl jsem si jistý, jestli Teufel, když jsem odešel pro grimoár, nasypal prášky jen do mojí sklenice, nebo do celé lahve. Chtěl jsem to řediteli nějak vysvětlit, ale on už dotčeně bouchl lahví zpátky na stůl, zašrouboval ji a&#160;odměřeně pronesl:</p>
			<p class="MLP_text ParaOverride-1">„Vemte si to a&#160;běžte. A&#160;příště nechci vidět žádnej alkohol na pra­covišti.“</p>
			<p class="MLP_text ParaOverride-1">Když jsem se s&#160;whisky v&#160;ruce vracel do svojí kanceláře, sekretářka utrousila, že moje schůzka s&#160;nakladatelem musela být dost divoká. Neměl jsem se předtím chlubit vydáním knížky, protože teď každý věděl, že sem za mnou v&#160;pátek přišel někdo cizí.</p>
			<p class="MLP_text_bez1radku_-12-0- ParaOverride-1">Usedl jsem za stůl, vytáhl z&#160;peněženky lístek se dvěma telefonními čísly a&#160;napsal zprávu na to druhé:</p>
			<p class="MLP_text_-I- ParaOverride-1">Jeste jednou diky za strejdu, pomohl mi. Tak se mej a&#160;at vam v&#160;Burku nestrasi :-)</p>
			<p class="MLP_text ParaOverride-1">Schválně jsem Markétě nepoložil žádnou otázku, protože jsem chtěl zkusit, jestli ona sama bude mít zájem pokračovat v&#160;korespondenci.</p>
			<p class="MLP_text ParaOverride-1">Odepsala záhy: <span class="MLP_znak_kurziva_11b">Neni zac. Mam volno, v&#160;Burku strasi kolega. O_O Dnes musim jen vyzvednout kluka ze skolky a&#160;odvyzt ho na kresleni</span>.</p>
			<p class="MLP_text ParaOverride-1">Chce si dopisovat a&#160;zřejmě se i&#160;vidět, zaznamenal jsem potěšeně.</p>
			<p class="MLP_text_bez1radku_-12-0- ParaOverride-1">Sešli jsme se v&#160;pozdním odpoledni v&#160;hospodě U&#160;Zpovědi. Ve skutečnosti se jmenovala jinak, ale protože stála nedaleko kostela, vžil se mezi místními ten zbožný název. Za mých středoškolských let se tu hrály automaty, k&#160;jídlu se podávala instantní čínská polívka a&#160;lžíce měly uprostřed dírku, aby nelákaly narkomany. Během let všechno tohle zmizelo a&#160;dnes byla hospoda U&#160;Zpovědi docela příjemná sídlištní pivnice, kde staré časy připomínaly jenom mastné skvrny ve zdi nad pisoáry, vytlačené za ty roky do omítky stovkami čel zdejších štamgastů.</p>
			<p class="MLP_text ParaOverride-1">„Po škole jsme sem chodívali na zelenou, tady nám vždycky nalili,“ vyprávěl jsem Markétě.</p>
			<p class="MLP_text ParaOverride-1">„My taky,“ přikývla. „Vídáš se ještě s&#160;lidma z&#160;gymplu?“</p>
			<p class="MLP_text ParaOverride-1">„Už moc ne, jsou ženatý, vdaný nebo aspoň těhotný a&#160;nějak si moc nemáme o&#160;čem povídat.“</p>
			<p class="MLP_text ParaOverride-1">„Chápu,“ řekla, i&#160;když by měla být jedna z&#160;nich. „Mě to taky moc neba. Tys pak po gymplu byl dlouho v&#160;Praze, že jo?“</p>
			<p class="MLP_text ParaOverride-1">„Jo jo, študoval jsem na doktora,“ odehnal jsem tu vzpomínku mávnutím ruky.</p>
			<p class="MLP_text ParaOverride-1">„Tyjo, ty seš doktor? Čeho?“</p>
			<p class="MLP_text ParaOverride-1">„Filozofie.“</p>
			<p class="MLP_text ParaOverride-1">„Jo takhle,“ neuhlídala lehké zklamání. „A&#160;proč ses vlastně vrátil do Jablonce?“</p>
			<p class="MLP_text ParaOverride-1">Objednal jsem si k&#160;pivu zelenou na posilnění a&#160;co nejstručněji jí to odvyprávěl.</p>
			<p class="MLP_text ParaOverride-1">„Dělal jsem na fakultě odbornýho asistenta a&#160;ved diplomku jedný studentce. Nějak jsme se,“ obrátil jsem do sebe panáka, „sblížili a&#160;dozvěděl se o&#160;tom její chlapec. Rozešla se s&#160;ním a&#160;on to ze msty rozmáznul všude možně, stěžoval si na mě u&#160;děkana a&#160;dal to do novin. V&#160;tý době bylo víc takovejch kauz na dalších fakultách, takže po tom novináři skočili a&#160;udělali ze mě případ. Ta holka diplomku nakonec nedopsala a&#160;ukončila studium, to taky použili proti mně. Odešel jsem dřív, než mě stačili vyhodit.“</p>
			<p class="MLP_text ParaOverride-1">„To si něco pamatuju, že bylo ve zprávách!“ žasla. „Mi nedošlo, žes to byl ty.“</p>
			<p class="MLP_text ParaOverride-1">„No, chvíli jsem byl slavnej. Žena ode mě odešla.“</p>
			<p class="MLP_text ParaOverride-1">„To je drsný. Ne že by sis to teda nezasloužil, chudák hlavně ta holka.“</p>
			<p class="MLP_text ParaOverride-1">„To každopádně,“ přikývl jsem. Nechal jsem si donést další pivo se zelenou a&#160;nevěděl jak pokračovat.</p>
			<p class="MLP_text ParaOverride-1">„Žiju teď v&#160;bytě, ve kterým jsem vyrůstal,“ navázal jsem nakonec. „Naši ho pronajímali, když jsme se kdysi přestěhovali do baráku, a&#160;teď ho teda přepsali na mě. Některý věci jsou tam furt stejný, jako když jsem byl malej. Lino v&#160;kuchyni i&#160;výhled na přehradu. Ve sklepě jsem našel v&#160;krabici svoje dětský knížky, mayovky, foglarovky, dokonce i&#160;<span class="MLP_znak_kurziva_11b">Ďáblova doktora</span>.“</p>
			<p class="MLP_text ParaOverride-1">„To jsou ty jizerský pověsti? Ty mělo tenkrát doma každý dítě v&#160;Jablonci,“ usmála se. „Pamatuju si tu strašidelnou obálku, jak Kittel nastupuje do kočáru k&#160;čertovi.“</p>
			<p class="MLP_text ParaOverride-1">Potěšeně jsem přikývl a&#160;vyprávěl, jak jsem se o&#160;pověsti začal zajímat hloub, jak jsem si našel práci v&#160;okresním archivu, abych se mohl probírat starými prameny, a&#160;jak jsem za to rád, protože díky tomu nemusím pořád myslet na svoje zničené manželství. A&#160;pak jsem v&#160;proudu zbrklé řeči vyslovil: „Jestli se teď provalí ten grimoár, tak přijdu i&#160;o&#160;tohle.“</p>
			<p class="MLP_text ParaOverride-1">Markéta strnula a&#160;já bych se nejradši něčím praštil.</p>
			<p class="MLP_text ParaOverride-1">„Co se provalí?“</p>
			<p class="MLP_text ParaOverride-1">Zkusil jsem to zamluvit, ale nečekal jsem, že se nechá odbýt.</p>
			<p class="MLP_text ParaOverride-1">Potom jsem jí všechno řekl.</p>
			<p class="MLP_text ParaOverride-1">„To je drsný,“ odpověděla toho večera už podruhé a&#160;dala si první zelenou. „Já věděla, že v&#160;tom bude něco takovýho… Asi by ses měl přiznat.“</p>
			<p class="MLP_text ParaOverride-1">„V&#160;žádným případě,“ promluvily ze mě důstojnost s&#160;ješitností. „Teufela si najdu sám.“</p>
			<p class="MLP_text ParaOverride-1">„Vy chlapi. Dám ti vědět, kdyby strejda narazil na něco, co by ti mohlo pomoct. On zná každýho, kdo se o&#160;tyhle věci zajímá.“</p>
			<p class="MLP_text ParaOverride-1">„Díky,“ ulevilo se mi, že Markéta stojí na mojí straně. „Dáme ještě jedno?“</p>
			<p class="MLP_text ParaOverride-1">Koukla na mobil.</p>
			<p class="MLP_text ParaOverride-1">„Ježiš, já musím na nákup do Kaufu. To zas bude doma keců.“</p>
			<p class="MLP_text ParaOverride-1">Přivolala vrchního, že chce platit.</p>
			<p class="MLP_text ParaOverride-1">„Zas někdy zajdem. Snad mi moc nenačuchla bunda.“</p>
			<p class="MLP_text_bez1radku_-12-0- ParaOverride-1">Když zmizela, dal jsem si ještě pivo se zelenou a&#160;došlo mi, že jsem zapomněl Markétu svádět. Vlastně jsem se jí ani nezeptal, jak se jmenuje její syn nebo kolik mu je let. Potom jsem myslel na svoji ženu a&#160;v&#160;hlavě se mi jak zaseklá deska točila Dylanova píseň o&#160;tom, že člověk se vždycky může vrátit, ale nikdy ne celou cestu. Nakonec jsem zaplatil, dopotácel se na záchod a&#160;do vytlačené skvrny nad pisoárem opřel ztěžklé čelo.</p>
			<p id="_idParaDest-35" class="MLP_uroven3_nadpis ParaOverride-1">Čarodějka</p>
			<p class="MLP_text_bez1radku ParaOverride-1">Týdny plynuly a&#160;já zkusil snad všechno. Napadlo mě, že Teufelova znalost nakladatelských smluv a&#160;knižního trhu vychází z&#160;toho, že někdy opravdu vydával knihy, a&#160;tak jsem obvolával nakladatelství a&#160;ptal se po současném nebo bývalém zaměstnanci, který by odpo­vídal Teufelovu popisu. Marně. Taky jsem zvažoval, jestli krádež v&#160;archivu neprovedl víckrát, a&#160;probíral jsem se podobnými případy z&#160;minulých let. Dokonce jsem ve vězení navštívil muže, který na zámku v&#160;Nelahozevsi a&#160;v&#160;dalších institucích uloupil historické mapy za třináct milionů. Připomínal postavu z&#160;Čapkových povídek&#160;– středoškolský učitel zeměpisu a&#160;vášnivý sběratel, který chodil po archivech a&#160;vyřezával mapy ze starých knih. Nakonec z&#160;nich uspořádal výstavu a&#160;pozvánku na vernisáž poslal i&#160;do nelahozeveského zámku, kde hned zavolali policii. Vyprávěl mi o&#160;lásce ke kartografii i&#160;o&#160;technice krádeží, ale k&#160;Teufelovi mě nijak nepřiblížil.</p>
			<p class="MLP_text ParaOverride-1">Do práce jsem chodil s&#160;čím dál větší úzkostí, protože každým dalším dnem se odhalení nevyhnutelně blížilo, a&#160;bez prášků jsem už nedokázal usnout. Napadlo mě dokonce fingovat v&#160;archivu loupež, ale můj plán ztroskotal na tom, že bych nedokázal vypáčit trezor. Taky jsem mohl dát výpověď a&#160;zmizet, ovšem to by znamenalo přiznat porážku. Nenáviděl jsem Teufela za to, jak snadno mi ze života udělal peklo.</p>
			<p class="MLP_text ParaOverride-1">Až jednoho dne mi od Markéty přišel e-mail, který dal mému pátrání nový směr.</p>
			<p class="MLP_text_bez1radku_-12-0- ParaOverride-1">Poslala mi odkaz na příspěvek z&#160;jakéhosi australského literárního serveru. Prý ho záhadologové sdílejí ve svojí mezinárodní komunitě, takže doputoval i&#160;k&#160;Markétinu strýci a&#160;liberečtí mágové, pokud tedy umějí anglicky, jsou z&#160;něj celí pryč.</p>
			<p class="MLP_text ParaOverride-1">Rozklikl jsem link a&#160;našel povídku od jistého Johnnyho Hellera. Česky by se jmenovala nejspíš <span class="MLP_znak_kurziva_11b">Čarodějka</span> a&#160;začínala by asi takhle:</p>
			<p class="MLP_text_-I- ParaOverride-1">Doktor sedí na verandě, tvář zvrásněnou a&#160;šedivou jako stará blahovičníková prkna, a&#160;vítr mu šeptá do uší. Studený vítr, který se ozývá skrz listí jako ztracený vzdech. Temná mlčící tůň leží pod kopcem a&#160;čeká. Hejno vran se ozývá v&#160;šeru bezohledným smíchem a&#160;někde blízko propůjčí koliha svůj strašidelný vřískot orchestru zatracených.</p>
			<p class="MLP_text_-I- ParaOverride-1">Noc může být přítel přikrývající vzpomínky, ale i&#160;nepřítel čarující obrazy, jež by měly zůstat zapomenuté. Zvlášť když je úplněk bledý jako mrtvá ženská tvář a&#160;shlíží mezi ostrými větvemi stromů, trhajícími sametovou oblohu.</p>
			<p class="MLP_text_-I- ParaOverride-1">Osamělý život doktora objímá prázdnýma rukama, kdysi tak plný­ma možností i&#160;snů, a&#160;dusí ho svou všedností.</p>
			<p class="MLP_text ParaOverride-1">Promnul jsem si oči a&#160;zapochyboval, že z&#160;téhle melodramatické lyriky někdo může být <span class="MLP_znak_kurziva_11b">celý pryč</span>. Ale četl jsem dál a&#160;postupně jsem začínal chápat. Příběh se vrátil v&#160;čase o&#160;několik desítek let, kdy se mladý německý doktor vydal osidlovat Austrálii a&#160;z&#160;vlasti si přivezl čarodějnou knihu. S&#160;její pomocí dokázal vyvolat duchy pekelné říše a&#160;ti mu v&#160;podobě vran postavili na úpatí hor kamenný dům, jemuž se potom pro jeho velkolepost přezdívalo Hrad. Duhový had dal doktorovi rostlinu všehoj, s&#160;níž šlo vyléčit každou nemoc nebo zranění. Ale doktor chtěl pořád víc a&#160;přikázal ďáblům, aby mu našli ženu&#160;– a&#160;tak na něj konečně vyzráli, protože mu přivedli Woolgrum, bájnou bytost australských pověstí.</p>
			<p class="MLP_text_-I- ParaOverride-1">Byla mahagonově hnědá s&#160;očima barvy skořice a&#160;černými měkkými kudrnami, které jí spadaly na záda. Byla jako křehký pták létající z&#160;větve na větev, vždycky ostražitá. Jako hnědě pruhované žabky, které po dešti skákaly na trávě před jeho domem. Její smích připomínal chvilkový rozmar větru.</p>
			<p class="MLP_text_-I- ParaOverride-1">To ho mělo varovat.</p>
			<p class="MLP_text_-I- ParaOverride-1">Jenom zoufalí muži vyhledávají přízeň woolgrumských žen. Matka se nemůže pyšnit tím, že se její syn oženil s&#160;takovou čarodějkou, a&#160;pro dítě je hanba být jejím synem či dcerou. Proto muž, který vyhledá Woolgrum, musí vše držet v&#160;naprosté tajnosti.</p>
			<p class="MLP_text ParaOverride-1">Woolgrum je žabí žena, zrozená díky duchu Djanakovi, který žabám vdechl část svého kouzla jako odměnu za to, že mu za nocí zpívaly. Woolgrum může mít jenom ošklivé, zavalité děti s&#160;velkými hlavami a&#160;širokými ústy, které po svých žabích předcích umějí skvěle plavat a&#160;samy jsou neplodné. Takové děti porodí Woolgrum i&#160;doktorovi. Všechny ale postupně zemřou za podivných okolností, hlavně kvůli nesnášenlivosti a&#160;odporu ostatních lidí, a&#160;nešťastná žabí žena se nakonec raději utopí v&#160;tůni.</p>
			<p class="MLP_text ParaOverride-1"><span class="MLP_znak_kurziva_11b">Doktor ví, že už nikdy tohle místo nemůže opustit. Vzpomínky na ni s&#160;ním i&#160;spí a&#160;svírají ho v&#160;objetí. Naříkání kolihy, chechot vran, kvákání žab a&#160;další zvuky z&#160;buše ho za chladných nocí i&#160;vonných večerů vábí na verandu. Zní to jako její hlas, ale jsou to</span> djanaks, <span class="MLP_znak_kurziva_11b">duchové.</span></p>
			<p class="MLP_text_-I- ParaOverride-1">Ó, smrti, kde je tvůj osten. Peklo, kde je tvé vítězství!</p>
			<p class="MLP_text_bez1radku_-12-0- ParaOverride-1">Ty dvě věty, kterými povídka končila, jsem dobře znal&#160;– pocházely totiž ze <span class="MLP_znak_kurziva_11b">Smržovského grimoáru</span>.</p>
			<p class="MLP_text_bez1radku_-12-0- ParaOverride-1">Teprve když obrazovka počítače potemněla a&#160;spořič po ní začal rozhazovat digitální hvězdokupy, probral jsem se z&#160;vytržení. Vžil jsem se do úžasu libereckých mágů&#160;– ovšem já věděl víc než oni. Teufel se přede mnou zmínil o&#160;literárních kontaktech v&#160;Austrálii; když jsem později náš rozhovor znovu a&#160;znovu rozebíral, pokládal jsem jeho povídání jen za výmysly, které mě měly rozjařit a&#160;přimět pít; ale zřejmě chvílemi mluvil pravdu, aby jeho lež zněla věrohodněji. Teď mi bylo jasné, že autor <span class="MLP_znak_kurziva_11b">Čarodějky</span> vlastní <span class="MLP_znak_kurziva_11b">Smržovský grimoár</span> a&#160;zná i&#160;pověst o&#160;doktoru Kittelovi.</p>
			<p class="MLP_text ParaOverride-1">Progoogloval jsem si Johnnyho Hellera a&#160;zjistil, že je to docela uznávaný spisovatel, přinejmenším v&#160;Západní Austrálii, kde žije. Za jeden svůj román získal výroční cenu západoaustralské vlády a&#160;v&#160;lauda­tiu, které bylo na internetu taky, porota ocenila jeho schopnost snoubit tradiční vyprávění různých kultur&#160;– především evropské s&#160;aboridžinskou&#160;– a&#160;připomínat tak, že určité věci jsou všem lidem na světě společné. Loni mu vyšel román v&#160;němčině a&#160;při té příležitosti navštívil knižní veletrh ve Frankfurtu nad Mohanem&#160;– právě tady se mohl seznámit s&#160;Teufelem, který mu zřejmě slíbil sehnat vzácnou variaci Faustovy knihy a&#160;jako prémii mu vyprávěl ještě pověst o&#160;ďáblovu doktorovi. Johnny Heller prý žil na samotě, v&#160;kamenném domku v&#160;podhůří masivu Stirling Range, a&#160;krom spíš výjimečné účasti na veletrzích komunikoval s&#160;okolním světem hlavně svými texty; rozhovor médiím neposkytl už aspoň deset let.</p>
			<p class="MLP_text_bez1radku_-12-0- ParaOverride-1">Nevěděl jsem, co si s&#160;tím vším počít. Mohl jsem oslovit jeho austral­ské nakladatelství nebo redakci onoho literárního serveru a&#160;poprosit je o&#160;kontakt na autora, ale vzhledem k&#160;Hellerovu samotářství by mi ho sotva poskytli. Navíc nevím, co bych mu vlastně psal&#160;– těžko by uvěřil, že kniha, kterou za nemalé peníze koupil, je kradená a&#160;já ji teď chci v&#160;tichosti, bez vědomí policie, vrátit zpátky do našeho archivu. Psal jsem Markétě, ale ta mi poradila to, co pokaždé&#160;– abych se přiznal a&#160;nechal všechno vyřešit úřady.</p>
			<p class="MLP_text ParaOverride-1">Tu noc jsem si vzal dva hypnogeny, ale stejně jsem moc nespal.</p>
			<p class="MLP_text_bez1radku_-12-0-">Druhý den ráno v&#160;práci mi sekretářka oznámila, že volal někdo z&#160;Liberce a&#160;ptal se, jestli pořád máme <span class="MLP_znak_kurziva_11b">Smržovský grimoár</span>. Podala mi telefonní číslo, mám to s&#160;„tím záhadologem“ vyřídit. Zavolal jsem mu&#160;– Hanussen to naštěstí nebyl&#160;– a&#160;co nejstručněji ho ujistil, že Faustova kniha je stále na svém místě. Jestli jsem se dosud mohl považovat za Teufelovu oběť, tímhle telefonátem se ze mě stal spolupachatel.</p>
			<p class="MLP_text ParaOverride-1">Musel jsem nutně mluvit s&#160;Johnnym Hellerem.</p>
			<p class="MLP_text ParaOverride-1">Po několikahodinovém prohledávání internetu jsem konečně objevil způsob&#160;– Heller byl registrovaný na serveru HelpX, který sdružuje farmáře hledající pracovní sílu a&#160;cestovatele ochotné pracovat za nocleh a&#160;stravu. Bez dlouhého přemýšlení jsem se zaregistroval. Heller sháněl zdatné a&#160;zručné muže pro stavební práce a&#160;já mu nabídl svoji pomoc, i&#160;když jsem v&#160;životě nestloukl ani ptačí budku. Chtěl jsem ho hlavně přimět k&#160;odpovědi a&#160;vtáhnout do korespondence.</p>
			<p id="_idParaDest-36" class="MLP_uroven3_nadpis ParaOverride-1">Had</p>
			<p class="MLP_text_bez1radku ParaOverride-1">Některé stromy podél silnice byly zčernalé, ohořelé. Z&#160;jiných stromů visely cáry kůry jako lidská kůže nebo vytékala krvavě červená smůla. Míjeli jsme cedule <span class="MLP_znak_kurziva_11b">Risk Poison</span>, protože po okolí byly rozmístěné otrávené návnady na lišky. Potom se začalo stmívat a&#160;z&#160;okna autobusu už jsem viděl jenom ohně, jak farmáři pálili suché větve, aby předešli dalším požárům buše. Jeli jsme celou noc.</p>
			<p class="MLP_text ParaOverride-1">Korespondence s&#160;Johnnym Hellerem nikam nevedla, byl ochotný bavit se jen o&#160;pracích na svém domku a&#160;o&#160;termínu mého příjezdu, a&#160;když jsem si postěžoval Markétě, odepsala: <span class="MLP_znak_kurziva_11b">A&#160;proc tam vlastně doopravdy nejedes? Nemas zadny zavazky, dovoleny urcite spoustu… :-)</span></p>
			<p class="MLP_text ParaOverride-1">Rozčílilo mě, že má pravdu, a&#160;trucovitě jsem otevřel server levných letenek. Naposledy jsem tuhle stránku navštívil, když jsem před lety plánoval stáž na katedře bohemistiky v&#160;americkém městě Bloomington.</p>
			<p class="MLP_text ParaOverride-1">„Já tě udám a&#160;místo do Ameriky pojedeš do prdele!“ křičel na mě krátce poté do telefonu přítel mojí studentky&#160;– očividně si o&#160;mně leccos zjistil&#160;–, a&#160;jak řekl, tak se stalo. Po odchodu z&#160;fakulty pro mě skončily taky mezinárodní konference a&#160;po rozchodu se ženou i&#160;dovolené v&#160;zahraničí. Opevnil jsem se v&#160;Jablonci vzpomínkami a&#160;vlastně mě ani nenapadlo, že bych se měl ještě kdy vydat na nějakou cestu.</p>
			<p class="MLP_text ParaOverride-1">Teď jsem tedy vybral část úspor, za které jsme se ženou chtěli zrekonstruovat koupelnu, a&#160;koupil letenku do západoaustralského Perthu. Druhý den jsem ředitele překvapil tím, že jsem poprvé od svého nástupu nahlásil dovolenou.</p>
			<p class="MLP_text_bez1radku_-12-0- ParaOverride-1">Stál jsem u&#160;benzínové pumpy na kraji Cranbrooku, sledoval autobus mizející pod siluetou Stirling Range a&#160;přemýšlel, co budu dělat, jestli Johnny nedorazí, protože další spoj měl jet až následující den. Město Cranbrook vzniklo v&#160;předminulém století jako stanice železniční společnosti Great Southern Railway, ale osobní vlaky už tudy dávno nejezdí. Dnes tu žije asi tři sta lidí, hotel je zavřený a&#160;spousta domů na prodej. Farma Johnnyho Hellera má ležet ještě kus cesty za městem, uprostřed buše na břehu řeky Gordon River.</p>
			<p class="MLP_text ParaOverride-1">Johnny přijel s&#160;asi hodinovým zpožděním, vystrčil z&#160;okýnka hlavu s&#160;bílou bradkou a&#160;hřívou bílých vlasů a&#160;řekl, že mu nešlo nastartovat auto, protože předtím dobíjel autobaterkou nějaké stroje na zahradě. Byl mnohem starší než na fotografiích, které jsem vygoogloval; jen jeho placatý nos od austrálských předků byl stejný jako na fotkách. Když jsem otevřel dveře spolujezdce, vyvalily se na zem letáky a&#160;nezaplacené účty.</p>
			<p class="MLP_text ParaOverride-1">„Ještě se stavíme v&#160;bance,“ kývl Johnny k&#160;hromadě, kterou jsem sbíral ze silnice.</p>
			<p class="MLP_text_bez1radku_-12-0-">Cestou z&#160;Cranbrooku jsme vedli zdvořilostní hovor a&#160;já přemýšlel, jak starého spisovatele začít zpracovávat.</p>
			<p class="MLP_text ParaOverride-1">„Je u&#160;vás teď velká zima?“ zeptal se, jak se asi ptával návštěvníků z&#160;Evropy.</p>
			<p class="MLP_text ParaOverride-1">„Začíná jaro, ale nedávno ještě sněžilo,“ řekl jsem. „Tady taky někdy sněží?“</p>
			<p class="MLP_text ParaOverride-1">„Jenom támhle na vrcholcích,“ naklonil se nad volantem a&#160;ukázal ke Stirling Range.</p>
			<p class="MLP_text ParaOverride-1">„Takže pořádnou zimu se závějema jste nikdy nezažil?“</p>
			<p class="MLP_text ParaOverride-1">„Ale jo, tuhle jsem byl v&#160;Alpách. To je kousek od vás, ne?“</p>
			<p class="MLP_text ParaOverride-1">Ucítil jsem šanci.</p>
			<p class="MLP_text ParaOverride-1">„To jste jel jen tak na vejlet?“</p>
			<p class="MLP_text ParaOverride-1">„Na veletrh jsem jel, do Německa. Já píšu knížky.“</p>
			<p class="MLP_text ParaOverride-1">„Opravdu? A&#160;o&#160;čem píšete?“</p>
			<p class="MLP_text ParaOverride-1">„To by bylo na dlouhý povídání,“ mávl rukou. „Už jsme skoro tady.“</p>
			<p class="MLP_text ParaOverride-1">Sjeli jsme ze silnice na prašnou cestu a&#160;po deseti minutách jízdy buší dorazili ke kamennému domku. Byl obrostlý blahovičníky, kterým tady říkají australským slovem <span class="MLP_znak_kurziva_11b">jarrah</span>, a&#160;v&#160;písku směrem k&#160;řece se rýsovaly chodníčky klokaních stop. Vstříc nám přiběhl ryšavý pes a&#160;ostražitě si mě prohlížel.</p>
			<p class="MLP_text ParaOverride-1">„Jak se jmenuje?“ zeptal jsem se a&#160;netroufal si ho pohladit.</p>
			<p class="MLP_text ParaOverride-1">„Dingo,“ řekl Johnny a&#160;pes k&#160;němu otočil hlavu. Došlo mi, že to je opravdový <span class="MLP_znak_kurziva_11b">dingo</span>, který se pro svoji nevyzpytatelnost nesmí chovat jako domácí zvíře. Vytáhl jsem batoh z&#160;kufru auta, vyhnul se psovi obloukem a&#160;vkročil za Johnnym do domu.</p>
			<p class="MLP_text ParaOverride-1">Užasl jsem. Všemi místnostmi prorůstala knihovna, prodlužovaná podomácku sbitými policemi, a&#160;v&#160;domě s&#160;mnoha přistavovanými, pokřivenými komorami budila dojem bludiště. Vedle sebe tu stáli Lermontovův <span class="MLP_znak_kurziva_11b">Démon</span>, austrálské pověsti i&#160;knížky abo­ridžinského spisovatele Colina Johnsona neboli Mudroorooa. A&#160;taky knihy o&#160;doktoru Faustovi, od Marlowa přes Goetha po Bulgakova v&#160;různých vydáních, jazycích a&#160;stupních rozkladu. A&#160;magické, hermetické spisy, vložené zdánlivě nazdařbůh mezi brožované horory a&#160;encyk­lopedie o&#160;zvířatech.</p>
			<p class="MLP_text ParaOverride-1">V&#160;kuchyni, na římse staré pece, jsem si všiml sklenice naplněné po okraj duhovými šupinami.</p>
			<p class="MLP_text ParaOverride-1">„To vypadá jako had,“ ukázal jsem na ni.</p>
			<p class="MLP_text ParaOverride-1">„To <span class="MLP_znak_kurziva_11b">je</span> had,“ odpověděl Johnny. „Pakobra páskovaná.“</p>
			<p class="MLP_text ParaOverride-1">Ve skutečnosti ovšem řekl <span class="MLP_znak_kurziva_11b">tiger snake</span>, protože pruhy na šupinách připomínají kresbu tygří srsti. Je to nejjedovatější plaz v&#160;téhle části země.</p>
			<p class="MLP_text ParaOverride-1">„Byl moc blízko domu, mohl by kousnout Dinga.“</p>
			<p class="MLP_text ParaOverride-1">„Jak jste ho zabil?“ zeptal jsem se a&#160;nespouštěl oči z&#160;tygrovaných šupin.</p>
			<p class="MLP_text ParaOverride-1">„Kladivem.“</p>
			<p class="MLP_text ParaOverride-1">Na to jsem neměl co říct. Tak jsem aspoň přikývl, jako že to je běžné i&#160;u&#160;nás.</p>
			<p class="MLP_text ParaOverride-1">„A&#160;proč ho máte v&#160;kuchyni ve sklenici?“</p>
			<p class="MLP_text ParaOverride-1">Pokrčil rameny. „Protože je krásnej.“</p>
			<p class="MLP_text_bez1radku_-12-0- ParaOverride-1">Dostal jsem za úkol vykopat základy pro další přístavbu, aby se do domu vešlo nové křídlo knihovny. Šlo to líp, než jsem čekal, protože půda byla písčitá a&#160;stačilo ji nabírat lopatou. Johnny zatím svážel kameny, z&#160;nichž chtěl postavit obvodové zdi. Na spodních stranách kamenů seděli jedovatí pavouci <span class="MLP_znak_kurziva_11b">redbackové</span> a&#160;Johnny je smetal na zem holou rukou.</p>
			<p class="MLP_text ParaOverride-1">„U&#160;nás máme takovou pověst o&#160;doktorovi, kterýmu kouzelný havrani postavili dům,“ prohodil jsem trochu zadýchaně. „Ty by se nám teď hodili.“</p>
			<p class="MLP_text ParaOverride-1">Johnny ustal v&#160;práci a&#160;mě napadlo, jestli jsem se neukvapil.</p>
			<p class="MLP_text ParaOverride-1">„Tuhle pověst mi vyprávěl jeden Čech ve Frankfurtu,“ řekl překvapeně.</p>
			<p class="MLP_text ParaOverride-1">Trefil jsem se.</p>
			<p class="MLP_text ParaOverride-1">„To je ale náhoda, to je pověst přímo z&#160;mýho kraje. Nevíte, jak se ten člověk jmenoval?“</p>
			<p class="MLP_text ParaOverride-1">Pokrčil rameny.</p>
			<p class="MLP_text ParaOverride-1">„Mám to někde napsaný. On mi totiž poslal jednu knížku.“</p>
			<p class="MLP_text ParaOverride-1">Zatnul jsem prsty do násady. Nejjednodušší by bylo omluvit se za svoji krycí legendu a&#160;všechno přiznat&#160;– říct, že kniha je kradená, a&#160;požádat ho, aby mi ji vydal, případně odprodal. Ale nedokázal jsem odhadnout Johnnyho reakci. Do Cranbrooku to bylo dvacet mil, mohl mě tu klidně ubít kladivem jako pakobru nebo na mě poštvat Dinga.</p>
			<p class="MLP_text ParaOverride-1">„Co to je za knížku?“ pokračoval jsem tedy v&#160;roli i&#160;v&#160;házení lopatou.</p>
			<p class="MLP_text ParaOverride-1">„To by bylo na dlouhý povídání,“ mávl rukou. „Jedu pro další várku.“</p>
			<p class="MLP_text_bez1radku_-12-0- ParaOverride-1">Když jsme měli po práci a&#160;Johnny v&#160;kuchyni ohříval klokaní párky, slídil jsem po knihovně. Pak mě napadlo, že jestli chce Johnny vybudovat nový přístavek pro knihy a&#160;jestli grimoár získal teprve nedávno, nemá smysl hledat ho ve stávající knihovně, ale spíš v&#160;papírových krabicích, které stály všude, kde na ně ještě bylo místo. Nahlížel jsem i&#160;za dřevěné trámy, do nahrubo omítnutých pokojů…</p>
			<p class="MLP_text ParaOverride-1">Nakonec jsem <span class="MLP_znak_kurziva_11b">Smržovský grimoár</span> objevil v&#160;pracovně, rozložený vedle starého, zažloutlého počítače.</p>
			<p class="MLP_text_bez1radku_-12-0- ParaOverride-1">V&#160;noci se mi zdálo, že slyším strašidelný vřískot kolihy. Vyšel jsem před dům, kde stál Johnny uprostřed kruhu vyrytého v&#160;písku, držel rozevřený grimoár a&#160;předčítal pekelná zaříkání. Od řeky k&#160;němu přicházela nahá žena s&#160;plovacími blánami mezi prsty, doprovázená krákáním vran. Byl to jiný zvuk, než jaký vydávají evropské vrány&#160;– chvílemi zněl jako ovčí bečení a&#160;chvílemi jako dětský pláč.</p>
			<p class="MLP_text ParaOverride-1">Johnny se ke mně otočil a&#160;pronesl: „<span class="MLP_znak_kurziva_11b">Auchade hadicicacum, Fortice cerre, dice Millecus Carnicui vide Segme Heymadide Ceme Cema Ditamme</span>.“</p>
			<p class="MLP_text ParaOverride-1">To bylo zaříkání lískového hada, užovky bílé jako padlý sníh. <span class="MLP_znak_kurziva_11b">Tato slova promluv, tím si ji podmaníš a&#160;stáhni jí kůži a&#160;vyjmi jazyk a&#160;do bílého ubrousku ulož a&#160;kůži i&#160;jazyk společné uchovávej</span>. Pochopil jsem v&#160;tom snu, že já jsem ten had s&#160;bílou kůží; můj příjezd sem nebyla náhoda. Zmámeně jsem vkročil do kruhu, Johnny vytáhl dýku a&#160;od řeky zesílilo kvákání žab.</p>
			<p id="_idParaDest-37" class="MLP_uroven3_nadpis ParaOverride-1">Wallaby</p>
			<p class="MLP_text_bez1radku ParaOverride-1">Po týdnu práce jsme dokončili přístavek a&#160;Johnny mi nabídl výlet do Stirling Range, kam se prý chtěli podívat všichni jeho zahraniční návštěvníci. Radostně jsem souhlasil, abych nevzbudil podezření. Stirling Range jsou nejvyšší hory v&#160;Západní Austrálii a&#160;posvátné místo zdejších Aboridžinců&#160;– právě odtud v&#160;<span class="MLP_znak_kurziva_11b">čase snění</span> sestoupily na zem první bytosti, papoušci, klokani a&#160;lidé.</p>
			<p class="MLP_text ParaOverride-1">Na silnici jsme vídali klokaní mršiny, některé už ohlodané na kost šelmami a&#160;hmyzem, jiné docela čerstvé&#160;– u&#160;těch Johnny zastavoval a&#160;nahlížel jim do kapes, jestli v&#160;nich nejsou živá mláďata. Na jedné straně silnice leží pole, kam se klokani ve dne chodí pást, a&#160;na druhé buš, kde přespávají&#160;– takže každé ráno přes silnici míří do polí a&#160;večer zase přes silnici zpátky. Farmáři by proto měli mít svoje pozemky oplocené, ale ne každý se tím řídí.</p>
			<p class="MLP_text ParaOverride-1">„Vy už jste někdy srazil klokana?“ zeptal jsem se ho cestou zpátky. Zdrželi jsme se, protože jsme za horou Bluff Knoll špatně odbočili a&#160;nějakou dobu bloudili po neoznačených cestách.</p>
			<p class="MLP_text ParaOverride-1">„Ještě ne,“ zavrtěl Johnny hlavou. „Jsou to krásný zvířata. Při východu a&#160;západu slunce jich přes silnici běhá tolik, že je těžký je nesrazit, tak si dávám pozor a&#160;v&#160;tomhle čase vůbec nejezdím. Snad se dneska stihneme vrátit včas.“</p>
			<p class="MLP_text ParaOverride-1">Kukabary v&#160;buši se rozesmály a&#160;jejich smích nám ohlásil soumrak.</p>
			<p class="MLP_text_bez1radku_-12-0- ParaOverride-1">Johnny přeřadil na nižší rychlost a&#160;pátral očima před sebou, takže před prvním klokanem stihl zabrzdit včas. Stmívalo se a&#160;skákajících siluet na silnici přibývalo, proto když jsme z&#160;bezpečné vzdálenosti jistili pohledem jednu skupinku, skočil nám malý wallaby přímo pod kola.</p>
			<p class="MLP_text ParaOverride-1">Bylo to jen malé hrknutí.</p>
			<p class="MLP_text ParaOverride-1">Johnny zaklel a&#160;zastavil. Potom vystoupil, aby zvíře prohlédl&#160;– mělo zlomený vaz. Otevřel mu kapsu, která zevnitř vypadala jako krvavá rána; byla prázdná. Když wallabyho odnášel ze silnice, vypadalo to, že nese plyšovou hračku.</p>
			<p class="MLP_text ParaOverride-1">Tma houstla. Mířili jsme ke Cranbrooku a&#160;věřili, že cestu přežijeme bez dalších nehod, když nám něco vrazilo přímo do dveří. Rána otřásla celým autem&#160;– tohle nebyl wallaby, ale velký klokan. Četl jsem, že když je klokan zahnaný do úzkých, může napadnout i&#160;člověka a&#160;rozsápat mu vnitřnosti drápy na zadních nohou.</p>
			<p class="MLP_text ParaOverride-1">Johnny zastavil, vystoupil z&#160;auta a&#160;šel hledat tělo. Kráčel silnicí nejdřív v&#160;kuželu světla, ale postupně ztrácel pevné obrysy, jako poslední zmizela ve tmě bílá hříva vlasů; austrálský lovec pohlcený duchem smrti <span class="MLP_znak_kurziva_11b">Noathem</span>. Když se vrátil, poklekl vedle auta. Napadlo mě, jestli neprovádí nějaký prastarý rituál za klokaní duši, ale pak mi došlo, že kontroluje podvozek.</p>
			<p class="MLP_text ParaOverride-1">„Ten pacholek udělal víc škody nám než my jemu,“ zavrčel. „Nikde jsem ho nenašel, ani krev, normálně zmizel v&#160;buši. Tyhle velký klokani jsou silný.“</p>
			<p class="MLP_text ParaOverride-1">Vrátil se do auta a&#160;zkusil nastartovat, ale motor nenaskočil. Ani na druhý, ani na třetí, ani na desátý pokus.</p>
			<p class="MLP_text ParaOverride-1">„Umíte to opravit?“ pokoušel jsem se o&#160;co nejklidnější tón.</p>
			<p class="MLP_text ParaOverride-1">„Neumím.“</p>
			<p class="MLP_text ParaOverride-1">Vytáhl jsem z&#160;kapsy telefon a&#160;zjistil, že tu není signál.</p>
			<p class="MLP_text ParaOverride-1">„Jezdí tady někdo často?“ zeptal jsem se zbytečně, protože jsme cestou ze Stirling Range nepotkali jediné auto.</p>
			<p class="MLP_text ParaOverride-1">Vystoupili jsme z&#160;vozu a&#160;snažili se skrz tmu spatřit světlo z&#160;farmy, nebo aspoň oheň na poli. Vzhlédl jsem k&#160;měsíci obehnanému stříbrným prstencem&#160;– nic takového jsem neviděl ani doma, ani tady v&#160;Austrálii.</p>
			<p class="MLP_text ParaOverride-1">„Co to znamená, ten prstenec?“ ukázal jsem nahoru nad sebe.</p>
			<p class="MLP_text ParaOverride-1">„Kdysi jsem věděl, jak se to jmenuje a&#160;proč to tak je,“ odpověděl Johnny trochu unaveně. „Každopádně to znamená, že v&#160;noci bude kosa.“</p>
			<p class="MLP_text_bez1radku_-12-0- ParaOverride-1">Sedli jsme si zpátky do auta a&#160;čekali, až někdo pojede kolem nebo až se rozední. Voda nám došla a&#160;teplé oblečení jsme si na cestu ani nevzali, promáčklými dveřmi dovnitř táhl chlad. Johnny vypadal sklesle, zřejmě na něj dolehla smrt malého wallabyho.</p>
			<p class="MLP_text ParaOverride-1">„Proč vlastně žijete tady?“ přerušil jsem ticho.</p>
			<p class="MLP_text ParaOverride-1">Podíval se na mě, jako by se odněkud vracel.</p>
			<p class="MLP_text ParaOverride-1">„Tady jsem vyrůstal,“ řekl. „Za Cranbrookem měl táta farmu. Pak jsem se přestěhoval do Perthu.“</p>
			<p class="MLP_text ParaOverride-1">Ještě před odletem jsem v&#160;Johnnyho životopise četl, že zamlada žil na perthské periferii a&#160;údajně byl nějaký čas i&#160;ve vězení, ale na to jsem se netroufal zeptat. Potom díky stipendiu vystudoval univerzitu a&#160;napsal román o&#160;aboridžinských dětech ulice, vrávorajících na hraně zákona a&#160;hledajících vlastní kořeny.</p>
			<p class="MLP_text ParaOverride-1">„Oženil jsem se tam a&#160;psal knížky, ale po rozvodu jsem se vrátil sem. Myslel jsem si, že mi tady bude líp.“&#160;–</p>
			<p class="MLP_text ParaOverride-1">„A&#160;je?“</p>
			<p class="MLP_text ParaOverride-1">Zíral do kuželu světla, které vábilo noční můry.</p>
			<p class="MLP_text ParaOverride-1">Po chvíli mlčení jsem řekl: „Proč sbíráte magický knihy?“</p>
			<p class="MLP_text ParaOverride-1">„Kvůli svejm démonům. Abych se jich zbavil.“</p>
			<p class="MLP_text ParaOverride-1">Vzpomněl jsem si, že za domem stojí podivný slepenec ručně stlučených budek ze dřeva a&#160;plechu, přeplněných předměty z&#160;Johnnyho minulých životů. Křeslo po babičce, nábytek z&#160;rozbitého manželství, hudební nástroje, sportovní vybavení, ptačí klec, dětské knížky. V&#160;knihovně jsem našel Johnnyho básnickou sbírku a&#160;zapamatoval si z&#160;ní báseň <span class="MLP_znak_kurziva_11b">Prázdné pokoje</span> o&#160;vystěhovaném domě, kde <span class="MLP_znak_kurziva_11b">skřípání starých podlah ohlašuje duchy rodiny / rodiny, kterou jsme mohli být</span>. V&#160;boudách za domem tedy leží obsah těch pokojů.</p>
			<p class="MLP_text ParaOverride-1">„Magický knihy můžou bejt nebezpečný,“ řekl jsem. „V&#160;grimoáru, co jsme měli u&#160;nás, se píše, že kdo předá jeho tajemství jinýmu člověku, toho postihne neštěstí. Doslova že mu bude <span class="MLP_znak_kurziva_11b">zlomen vaz</span>. Tu knihu vlastnil jeden mlynář, a&#160;když s&#160;ní šel na veřejnost, vyhořel mu mlejn.“</p>
			<p class="MLP_text ParaOverride-1">Byla to pravda tak napůl, Luční mlýn na Smržovce vyhořel až po válce, dvacet let poté, co mlynář knihu svěřil učiteli Meissnerovi. A&#160;sám Meissner, který nakonec <span class="MLP_znak_kurziva_11b">Smržovský grimoár</span> věnoval okresnímu archivu, se ve zdraví dožil bezmála sta let.</p>
			<p class="MLP_text ParaOverride-1">„Bohužel tu knihu teď někdo ukrad a&#160;může s&#160;ní ohrožovat další lidi.“</p>
			<p class="MLP_text ParaOverride-1">Vtom noc probodlo světlo, které se pomalu blížilo a&#160;nakonec se rozdělilo do dvou reflektorů. Johnny stiskl klakson, druhé auto odpovědělo. Světlomety nás oslepily, pak vůz zastavil vedle nás.</p>
			<p class="MLP_text ParaOverride-1">Byl to soused, který měl vinici pár mil za Johnnyho farmou.</p>
			<p class="MLP_text ParaOverride-1">„Je u&#160;nás Dingo, sedí před domem a&#160;vyje,“ volal. „Nedal se odehnat. Tak jsem se zajel podívat k&#160;vám, jestli je všechno v&#160;cajku.“</p>
			<p class="MLP_text_bez1radku_-12-0- ParaOverride-1">Ráno mě probudila myšlenka, že Austrálie je jako dětství na vesnici; i&#160;tady nový den ohlašují hrdličky a&#160;člověk může prožít tajemství při cestě lesem. Vstal jsem, odhrnul těžký závěs a&#160;chvíli jen tak mžoural do slunce. Teprve pak jsem zapnul telefon, kde mě čekala zpráva od Markéty: <span class="MLP_znak_kurziva_11b">Pruser. Strejda zasel k&#160;vam do archivu a&#160;zjistil, ze grimoar je pryc. Chtej po tobe vyhlasit patrani. :-( Prijed co nejdriv</span>.</p>
			<p id="_idParaDest-38" class="MLP_uroven3_nadpis ParaOverride-1">Ďábel</p>
			<p class="MLP_text_bez1radku ParaOverride-1">Stoupal jsem do kopce podél německých vil, pod sebou město, v&#160;dálce hory, a&#160;fáborky nad autobazarem se v&#160;ranním slunci třpytily jak vodní hladina. V&#160;aktovce jsem nesl <span class="MLP_znak_kurziva_11b">Smržovský grimoár</span>, obálku a&#160;mysliveckou dýku po dědovi. Kdyby mi někdo prohledal tašku, myslel by možná, že jdu provádět pekelná zaříkání, protože v&#160;grimoáru hned na začátku stojí: <span class="MLP_znak_kurziva_11b">Nejprve se udělá kruh kordem, kterým ještě nebyl nikdo poraněn</span>. Byl jsem klidný jako lidé, kteří nemají co ztratit, a&#160;v&#160;noci jsem usnul i&#160;bez prášku.</p>
			<p class="MLP_text ParaOverride-1">Když jsem vešel do budovy archivu, kolegové zírali, jako by mezi ně vstoupil duch. Sekretářka němě otevřela pusu, ale já věděl, co chce říct, a&#160;zamířil jsem rovnou k&#160;řediteli. I&#160;on nejdřív bezmocně zalapal po dechu. Pohlédl jsem na fotografii s&#160;prezidentem Klausem a&#160;vzpomněl si, jak mu při návštěvě Jablonce v&#160;jedné vyhlídkové restauraci dali plesnivý chleba. Majitel pak asi s&#160;kuchařem vedl rozhovor podobným tónem, jaký teď čekal mě.</p>
			<p class="MLP_text ParaOverride-1">„Kde je grimoár?!“ štěkl ředitel, když se vzpamatoval.</p>
			<p class="MLP_text ParaOverride-1">„Tady,“ odpověděl jsem a&#160;vytáhl ho z&#160;aktovky. Nedůvěřivě vzal knihu do rukou, otevřel a&#160;pak promnul jeden z&#160;listů mezi prsty, jestli je to opravdu originál vyztužený japonským papírem.</p>
			<p class="MLP_text ParaOverride-1">„Nechápu to. Byl tu nějakej Hanussen a&#160;přišli jsme na to, že grimoár zmizel. V&#160;Austrálii prej o&#160;tom vyšla nějaká povídka. A&#160;vy jste mi asi tejden předtím povídal, že jedete do Austrálie! A&#160;podle popisu vás poznal, prej jste z&#160;něj ohledně grimoáru tahal rozumy…“</p>
			<p class="MLP_text ParaOverride-1">„Nahlásil jste to na policii?“</p>
			<p class="MLP_text ParaOverride-1">„Zatím ne, máte vlivný kamarády,“ zašklebil se. Překvapeně jsem zdvihl obočí.</p>
			<p class="MLP_text ParaOverride-1">„Ten Hanussen pak volal, že mluvil s&#160;neteří a&#160;že se prej sám vrátíte a&#160;všechno vysvětlíte. Bejt po mým, nechám vás sbalit hned na letišti, ale chtěl jsem archiv ušetřit vostudy.“ Pak se uchechtl. „Slávy v&#160;novinách jste si už stejně užil dost, ne?“</p>
			<p class="MLP_text ParaOverride-1">Přešel jsem to. Bylo mi jasné, že vysvětlováním si moc nepolepším, ale nechtěl jsem Markétu shodit, a&#160;tak jsem mu v&#160;pár větách popravdě převyprávěl, co se odehrálo od Teufelovy návštěvy. „Povedlo se mi Johnnyho Hellera přesvědčit, že když je ta kniha kradená, tak je nebezpečná, a&#160;naše noční nehoda je teprv začátek. Nakonec mi ji rád vrátil,“ skončil jsem.</p>
			<p class="MLP_text ParaOverride-1">„Aha!“ vybuchl ředitel. „Takže nejenom že chlastáte na pracovišti, ještě vynášíte dokumenty z&#160;trezoru a&#160;k&#160;tomu lžete všem včetně svýho nadřízenýho! Bůhví jestli vůbec je nějakej Teufel, třeba jste prachy od toho Australana sbalil sám! Víte, jak se tomu říká?“</p>
			<p class="MLP_text ParaOverride-1">„Porušení povinnosti při správě cizího majetku,“ odhadl jsem.</p>
			<p class="MLP_text ParaOverride-1">„Tak! Teda myslím.“</p>
			<p class="MLP_text ParaOverride-1">„Rád bych dal výpověď, pane řediteli.“</p>
			<p class="MLP_text ParaOverride-1">„To byste teda nedal! Máme málo lidí, budete tu, než se za vás najde náhrada, a&#160;pak ji ještě pěkně zaučíte. Jinak žaloba!“</p>
			<p class="MLP_text ParaOverride-1">Ředitel byl pozoruhodná osobnost; kdybych na své práci lpěl, zřejmě by mě propustil hned. Věděl jsem, že když nezavolal policii, nebude se ani soudit, a&#160;tak jsem se otočil a&#160;šel pryč.</p>
			<p class="MLP_text ParaOverride-1">„Kurevník, a&#160;navíc zloděj!“ ozvalo se za mnou, když už jsem byl skoro ve dveřích. Ruka mi sjela do aktovky a&#160;nahmátla rukojeť z&#160;jelení kosti, ale ovládl jsem se a&#160;nechal dýku ležet.</p>
			<p class="MLP_text ParaOverride-1">Seběhl jsem z&#160;kopce na autobusové nádraží. Čisté nebe se odráželo v&#160;kalužích, travnaté plácky byly kropenaté od sedmikrásek, na lavičce vedl tulák Foukí spokojenou samomluvu a&#160;zámeček Schlaraffia za nádražím smířeně chátral. Byl den jako korálek, jako stvořený pro pomstu. Naskočil jsem do <span class="MLP_znak_kurziva_11b">pražáka</span>, který se právě chystal k&#160;odjezdu.</p>
			<p class="MLP_text ParaOverride-1">Minuli jsme budovu archivu, kde z&#160;mého působení zůstaly už jen přezůvky a&#160;hrnek na kafe, a&#160;za chvíli jsme vjeli mezi lesy. Potom jsme klesali, krajina se srovnala, otevřela a&#160;nad poli se zatřepetaly poštolky. Pohrával jsem si s&#160;pochvou dýky, ozdobenou kováním s&#160;motivem svatého Huberta, a&#160;myslel na dědu, který měl na skříni uložené mufloní toulce a&#160;po večerech mě brával s&#160;sebou na posed. Prozření, že některé věci se nevrátí, je asi první hrůza dospělosti. Druhá hrůza je sentiment.</p>
			<p class="MLP_text_bez1radku_-12-0- ParaOverride-1">Za dobu, co jsem nebyl v&#160;Praze, dostavěli metro až na Břevnov, takže jsem byl v&#160;pokušení dojet na Petřiny a&#160;zazvonit u&#160;dveří našeho starého bytu, ale přiměl jsem se vystoupit na Národní třídě, kde za mojí nepřítomnosti postavili pro změnu sklobetonového obra plného obchodů. Došel jsem na nábřeží a&#160;nasedl do sedmnáctky směr Modřany.</p>
			<p class="MLP_text ParaOverride-1">Zkontroloval jsem pomačkanou obálku s&#160;razítkem <span class="MLP_znak_kurziva_11b">Par Avion</span>, kterou mi věnoval Johnny Heller&#160;– Teufel mu v&#160;ní poslal <span class="MLP_znak_kurziva_11b">Smržovský grimoár</span> a&#160;napsal na ni i&#160;zpáteční adresu; zřejmě nechtěl riskovat, že se cenná zásilka cestou ztratí. Očekával jsem, že si coby kryptonym tentokrát zvolí něco jako <span class="MLP_znak_kurziva_11b">Mr. Boomerang</span>, takže mě překvapilo, jaké obyčejné české jméno bylo na obálce napsané. Tramvaj jela podél řeky, nad místy, kam jsme se ženou chodívali pozorovat ondatry, ale vzpomínky na mě teď nedoléhaly. Cítil jsem, jak se mi stahují vnitřnosti, a&#160;když jsem vystoupil na zastávce Černý kůň, musel jsem se několikrát zhluboka nadechnout.</p>
			<p class="MLP_text ParaOverride-1">Budova nakladatelství stála pár set metrů nad zastávkou. I&#160;sem jsem při svém pátrání po Teufelovi volal a&#160;možná mi tenkrát telefon zvedl on sám&#160;– pamatoval jsem si jen zastřený mužský hlas a&#160;úsečné odpovědi. Před vchodem právě skladník na nízkozdvižném vozíku vytahoval z&#160;dodávky palety knih a&#160;skládal je na chodník. Zahlédl jsem, že jsou to esoterické příručky s&#160;titulem <span class="MLP_znak_kurziva_11b">Jak proměnit bývalou přítelkyni v&#160;žábu</span>. Zeptal jsem se skladníka na jméno z&#160;Johnnyho obálky a&#160;on mě poslal do prvního patra. Vešel jsem do domu, vsunul ruku do aktovky, jako filmoví detektivové vsouvají ruku pod kabát, a&#160;opatrně stoupal po schodech. Chodba byla cítit vlhkostí a&#160;tiskařskou černí.</p>
			<p class="MLP_text ParaOverride-1">V&#160;prvním patře jsem se naposledy zhluboka nadechl, ještě pevněji sevřel rukojeť z&#160;jelení kosti a&#160;otevřel dveře.</p>
			<p class="MLP_text ParaOverride-1">„Co si přejete?“ zeptala se stará paní, která seděla za stolem a&#160;svačila banán.</p>
			<p class="MLP_text ParaOverride-1">„Mluvit s&#160;Janem Novákem,“ dostal jsem ze sebe překvapeně.</p>
			<p class="MLP_text ParaOverride-1">„Ten je naproti,“ řekla paní s&#160;plnou pusou.</p>
			<p class="MLP_text ParaOverride-1">Poděkoval jsem a&#160;zavřel za sebou.</p>
			<p class="MLP_text ParaOverride-1">Zhluboka jsem se nadechl, sevřel rukojeť z&#160;jelení kosti a&#160;vpadl do protějších dveří.</p>
			<p class="MLP_text_bez1radku_-12-0- ParaOverride-1">Teufel leknutím vyskočil ze židle jako čert z&#160;krabičky.</p>
			<p class="MLP_text ParaOverride-1">Využil jsem jeho překvapení a&#160;rychle za sebou zamkl.</p>
			<p class="MLP_text ParaOverride-1">„Co si to…,“ zadrhl se, protože jsem vytrhl dýku a&#160;skočil po něm. Vykřikl, ale když se mu čepel zaryla do podbradku, ztichl.</p>
			<p class="MLP_text ParaOverride-1">„Tímhle jsme vyvrhli jelena, tak bacha,“ řekl jsem co nejrozhodněji.</p>
			<p class="MLP_text ParaOverride-1">Ozvalo se zaklepání na dveře.</p>
			<p class="MLP_text ParaOverride-1">„Jeníčku, není vám špatně?“ poznal jsem hlas staré paní a&#160;vrhl na Teufela důrazný pohled.</p>
			<p class="MLP_text ParaOverride-1">„Naopak,“ hlesl přiškrceně, protože nemohl povolit dolní čelist. „Mám jenom… radost.“</p>
			<p class="MLP_text ParaOverride-1">Paní odešla do své kanceláře. Spokojeně jsem přikývl a&#160;povolil tlak čepele, Teufelovi po ohryzku sklouzla kapka krve.</p>
			<p class="MLP_text ParaOverride-1">„Pozdravuje vás Johnny Heller. Vzkazuje, abyste jeho peníze po­ukázal na nějakou charitu.“</p>
			<p class="MLP_text_-I- ParaOverride-1">Varuji tě, nezvěstuj to nikomu, kdo toho není hoden, jinak ti bude zlomen vaz; pokud to svěříš bohatému a&#160;slavnému člověku a&#160;peníze, které od něj za to dostaneš, nedáš trpícím a&#160;žíznícím bližním…</p>
			<p class="MLP_text ParaOverride-1">„Nejlíp na ochranu zvířat. Mám na to dohlídnout.“</p>
			<p class="MLP_text ParaOverride-1">„Přesně na to jsem myslel,“ breptal Teufel s&#160;úlevou, že ho nechci zavraždit. „Se posadíme, ne?“</p>
			<p class="MLP_text ParaOverride-1">Pomalu klesl do své židle. Já usedl na kraj stolu a&#160;nepřestával ho ohrožovat dýkou.</p>
			<p class="MLP_text ParaOverride-1">„Jak vás to vlastně napadlo, ukrást grimoár?“</p>
			<p class="MLP_text ParaOverride-1">„Psalo se o&#160;něm v&#160;jedný knížce, co jsme vydali,“ pokrčil opatrně rameny; asi vyhodnotil, že upřímnost bude nejvhodnější strategie, než vymyslí něco lepšího. „Magie pro začátečníky od pana Veselýho. Pak ten Austrálec povídal na besedě ve Frankfurtu, že sbírá tyhlety grimoáry, tak jsem mu řek, že jeden mám, no. V&#160;tý době jsem zrovna slyšel o&#160;učiteli zeměpisu, co krad starý mapy, a&#160;překvapilo mě, jak je to snadný.“</p>
			<p class="MLP_text ParaOverride-1">„A&#160;proč jste si z&#160;celýho okresního archivu vybral mě?“ zeptal jsem se na to, co mě zajímalo nejvíc.</p>
			<p class="MLP_text ParaOverride-1">„Hledal jsem nějakej,“ zaváhal nad tou upřímností, „slabej článek. Člověk, kterej píše, byl jasná volba.“</p>
			<p class="MLP_text ParaOverride-1">Bezmyšlenkovitě jsem přitiskl čepel zpátky k&#160;jeho ohryzku. S&#160;námahou polkl.</p>
			<p class="MLP_text ParaOverride-1">„Ale v&#160;něčem jsem vám nelhal, fakt se mi líbily vaše texty. Mrzelo mě, že z&#160;nich nemůžeme doopravdy udělat knížku.“</p>
			<p class="MLP_text ParaOverride-1">Vztekle jsem se zasmál. Ten člověk měl hadí jazyk, to na něm bylo nejďábelštější.</p>
			<p class="MLP_text ParaOverride-1">„Podívejte se kolem sebe,“ obezřetně opsal rukou půlkruh po místnosti plné knih. „Všechny tyhle knížky jsem přived na svět, nejsem žádnej podvodník. Navíc jste se mi upsal…“</p>
			<p class="MLP_text ParaOverride-1">Sáhl do zásuvky a&#160;vytáhl nakladatelskou smlouvu, na níž se dole omamně červenalo moje jméno.</p>
			<p class="MLP_text ParaOverride-1">„Ještě tam chybí moje parafa, ale to napravíme.“ Než jsem mu stačil zabránit, nahmátl propisku, vepsal na příslušný řádek <span class="MLP_znak_kurziva_11b">Jan Novák</span> a&#160;všechno stvrdil razítkem nakladatelství.</p>
			<p class="MLP_text ParaOverride-1">„Tak, teď je smlouva platná, a&#160;kdybych něco nesplnil, můžete mě klidně hnát před soud,“ podával mi ji.</p>
			<p class="MLP_text ParaOverride-1">„Vy jste se zbláznil!“ odstrčil jsem mu ruku. „Já vás poženu před soud kvůli úplně jinejm věcem. Okrad jste náš archiv, omámil mě drogama, připravil o&#160;práci!“</p>
			<p class="MLP_text ParaOverride-1">Pokrčil rameny. „Každá ztráta něco přináší. Třeba jste se přestal schovávat v&#160;tom domě smutku.“</p>
			<p class="MLP_text ParaOverride-1">„Co to zkoušíte za psychohry,“ chtěl jsem znít pohrdavě.</p>
			<p class="MLP_text ParaOverride-1">„Vsadím se, že tohle,“ ukázal na dýku, „byste ještě před měsícem nedokázal použít.“</p>
			<p class="MLP_text ParaOverride-1">„Tak pozor na jazyk, nebo to použiju.“</p>
			<p class="MLP_text ParaOverride-1">„Píšete teď něco?“</p>
			<p class="MLP_text ParaOverride-1">Nemohl jsem té drzosti uvěřit. Čepel se sklonila a&#160;opřela o&#160;desku stolu.</p>
			<p class="MLP_text ParaOverride-1">„Píšu takovou povídku,“ zavrčel jsem.</p>
			<p class="MLP_text ParaOverride-1">„O&#160;čem to je?“</p>
			<p class="MLP_text ParaOverride-1">„Tváří se to jako mysteriózní detektivka, ale jde tam spíš o&#160;tu cestu.“</p>
			<p class="MLP_text ParaOverride-1">„To zní slibně,“ přitakal až příliš rychle. „Je tam nějaká vražda?“</p>
			<p class="MLP_text ParaOverride-1">„Původně měla bejt, ale asi nebude,“ řekl jsem rozmrzele.</p>
			<p class="MLP_text ParaOverride-1">„Výborně! Rád si to přečtu.“</p>
			<p class="MLP_text ParaOverride-1">Dívali jsme se na sebe. Potom jsem položil dýku a&#160;vzal si od něj smlouvu.</p>
			<p class="MLP_text ParaOverride-1">„Ještě chci dopsat jednu kapitolu, pak vám to pošlu.“</p>
			<p id="_idParaDest-39" class="MLP_uroven3_nadpis ParaOverride-1">Krásná</p>
			<p class="MLP_text_bez1radku ParaOverride-1">Bylo po dešti, z&#160;lesů stoupala pára a&#160;ze zahrad vylézali hlemýždi. Sledoval jsem autobus mizející pod siluetou Krkonoš, kde na vrchol­cích i&#160;přes zamženou oblohu svítily zbytky sněhu, a&#160;pak jsem vykročil za davem do Krásné. Zdejší prvomájová pouť je událost i&#160;pro přespolní. V&#160;kostele svatého Josefa sloužil mši vikář z&#160;Mladé Boleslavi a&#160;pod barokní klenbou se tísnilo na sto lidí; pod kůrem parkovaly kočárky a&#160;vikářovo kázání občas zanikalo v&#160;pláči dětí. Na konci mše ti nejzbožnější a&#160;nejzdatnější po kolenou vyšli <span class="MLP_znak_kurziva_11b">svaté schody</span>&#160;– připojil jsem se k&#160;nim; nikdy jsem se nemodlil, ale po událostech uplynulých týdnů jsem cítil potřebu klečet.</p>
			<p class="MLP_text ParaOverride-1">Před kostelem mě zastavil Hanussen. Opíral se o&#160;jeden z&#160;toskán­ských sloupů, na nichž je usazená socha svatého Josefa, kouřil cigaretu a&#160;hypnotizoval mě zvídavým pohledem.</p>
			<p class="MLP_text ParaOverride-1">„Jsem vám trochu zavařil s&#160;tím grimoárem, že jo,“ promluvil z&#160;obla­ku dýmu.</p>
			<p class="MLP_text ParaOverride-1">„To byla moje chyba,“ odpověděl jsem.</p>
			<p class="MLP_text ParaOverride-1">„To byla,“ přikývl. „Kdybyste mi to řek hned, mohli jsme pátrat společně.“</p>
			<p class="MLP_text ParaOverride-1">„Nevíte, jestli tu dneska je Markéta?“</p>
			<p class="MLP_text ParaOverride-1">„Jo, měla by bejt, s&#160;rodinou,“ Hanussen se rozhlédl po davech lidí, kteří se pohybovali mezi kostelem, Kittelovým muzeem, Burkem, farou a&#160;bezpočtem prodejních stánků.</p>
			<p class="MLP_text ParaOverride-1">„S&#160;magickejma knihama by si nikdo neměl zahrávat,“ navázal pak. „Kdyby je lidi četli pořádně, věděli by, že hned od začátku je tam skrytá beznaděj. Doktor Faust už v&#160;úvodu píše, jak ho ďábel přemoh.“</p>
			<p class="MLP_text_-I- ParaOverride-1">I&#160;přihodilo se mi, že velmi mocný duch se mi zjevil a&#160;žádal vysvětlení, proč jsem jej pozval, tu jsem ve spěchu nevěděl nic jiného, než že by mi v&#160;mnoha záležitostech a&#160;žádostech k&#160;službám býti měl, kterýž se pak velmi silně a&#160;nevyhnutelně oproti mně projevil a&#160;žádal, abych s&#160;ním ve spolek vstoupil, čemuž jsem zpočátku nebyl nakloněn, byv však jen chatrným kruhem chráněn, kterýž jsem jen na zkoušku vytvořil, nemohl jsem mu vzdorovat, i&#160;musil jsem svůj plášť po směru větru pověsit…</p>
			<p class="MLP_text ParaOverride-1">„Nad ďáblem se nedá vyhrát,“ musel jsem přiznat a&#160;asi jsem u&#160;toho trochu zrudnul.</p>
			<p class="MLP_text ParaOverride-1">„Kittel to dokázal,“ pokračoval Hanussen. „V&#160;tom se taky liší pověst o&#160;Kittelovi od tý původní o&#160;Faustovi. Náš doktor ďábla porazil, protože všecku tu pekelnou moc použil ve prospěch lidí.“</p>
			<p class="MLP_text ParaOverride-1">Nejdřív jsem nechápal, proč mi to Hanussen vypráví, a&#160;pak mě napadlo, že možná opravdu dokáže nahlédnout do lidské duše. Snažil jsem se mu nedívat do očí a&#160;kvapně jsem se rozloučil.</p>
			<p class="MLP_text_bez1radku_-12-0- ParaOverride-1">Proplétal jsem se mezi davy a&#160;stánky, až jsem skoro vrazil do Markéty.</p>
			<p class="MLP_text ParaOverride-1">„Čau, jak bylo v&#160;Austrošce?“ přivítala mě pusou na tvář.</p>
			<p class="MLP_text ParaOverride-1">„Přejeli jsme klokana, ale jinak dobrý,“ oplatil jsem jí ji. „Díky za ten archiv, že ses přimluvila u&#160;strejdy.“</p>
			<p class="MLP_text ParaOverride-1">„V&#160;pohodě,“ mávla rukou. „Co teď budeš dělat, když tě… když už tam nepracuješ?“</p>
			<p class="MLP_text ParaOverride-1">„Třeba psát knížky,“ odpověděl jsem ledabyle. „Našel jsem dobrýho nakladatele.“</p>
			<p class="MLP_text ParaOverride-1">„Fakt? To je skvělý.“</p>
			<p class="MLP_text ParaOverride-1">„No, dokonce chce sponzorovat klokany v&#160;zoo.“</p>
			<p class="MLP_text ParaOverride-1">Vtom se od cukrářského stánku odlepili muž s&#160;chlapcem a&#160;připojili se k&#160;nám.</p>
			<p class="MLP_text ParaOverride-1">„To je Karel,“ představila mi Markéta manžela.</p>
			<p class="MLP_text ParaOverride-1">Podali jsme si ruce a&#160;chvíli si vzájemně drtili klouby.</p>
			<p class="MLP_text ParaOverride-1">„My se známe z&#160;dětství, ne, nebydlels ve Mšeně?“ řekl jsem.</p>
			<p class="MLP_text ParaOverride-1">„Jo jo, tys mi kdysi kopnul míč do přehrady,“ odpověděl.</p>
			<p class="MLP_text ParaOverride-1">„To by mohlo bejt, mně fotbal nikdy moc nešel.“</p>
			<p class="MLP_text ParaOverride-1">„Mě napadlo, že se budete znát. A&#160;tohle je Karlík,“ pohladila Markéta syna po hlavě.</p>
			<p class="MLP_text ParaOverride-1">Chlapec pojídal bonbóny z&#160;papírového pytlíku.</p>
			<p class="MLP_text ParaOverride-1">„Ahoj, dáš mi taky jeden?“ sklonil jsem se k&#160;němu jako rozšafný strýček.</p>
			<p class="MLP_text ParaOverride-1">„Dám ti hovno s&#160;mákem,“ řekl Karlík andělsky.</p>
			<p class="MLP_text ParaOverride-1">Otec mu vrazil pohlavek. „Kam na ty hlášky chodíš?! Co vás to v&#160;tý školce učej?“</p>
			<p class="MLP_text ParaOverride-1">Kluk se rozbrečel.</p>
			<p class="MLP_text ParaOverride-1">„Nemlať ho do hlavy,“ promluvila Markéta jako z&#160;nějakého rodinného filmu.</p>
			<p class="MLP_text ParaOverride-1">„Tak ať mě nesere.“</p>
			<p class="MLP_text ParaOverride-1">„Tak já vyrazím, mám tu ještě nějaký známý,“ napřímil jsem se.</p>
			<p class="MLP_text ParaOverride-1">„Se někdy ozvi, zajdem ke Zpovědi, povyprávíš mi o&#160;tý Austrošce,“ řekla Markéta. „To byla náhodou dobrá akce s&#160;tím grimoárem, to mě bavilo.“</p>
			<p class="MLP_text_bez1radku_-12-0- ParaOverride-1">Z&#160;Krásné jsem šel domů pěšky, a&#160;abych nemusel po silnici, vzal jsem to lesem. Stromy ve větru sotva slyšitelně skřípaly, před očima mi proletěl černobílý motýl. Kráčel jsem po zasypaných lomech, kde lidé v&#160;pravěku těžili kámen na výrobu sekyr a&#160;vozili ho až do Maďarska a&#160;Itálie. Tyhle dějiny našeho kraje jsou starší než Stonehenge nebo egyptské pyramidy, takže mi nad těmi lomy moje vyprávění o&#160;samotě připadalo docela bezvýznamné.</p>
			<p class="MLP_text ParaOverride-1">V&#160;lese nad Novou Vsí ke mně přiběhl hrubosrstý jezevčík. Vyskakoval a&#160;válel sudy, jako bychom se znali odpradávna, neměl obojek a&#160;pod nánosy špíny se mu rýsovala žebra. Mívali jsme se ženou jezevčíka; umřel, když byly mrazy, takže abych mohl vykopat hrob, musel jsem napřed rozbít zem krumpáčem. Dalšího psa jsme si už nestihli pořídit.</p>
			<p class="MLP_text ParaOverride-1">„Chceš jít se mnou?“ řekl jsem a&#160;dal mu jméno Dingo.</p>
			<p class="MLP_text ParaOverride-1">Scházeli jsme k&#160;Jablonci a&#160;já se cestou ptal v&#160;chalupách, jestli jezevčík někomu nepatří, ale nikdo ho neznal. Napadlo mě, že bych mohl zavolat ženě a&#160;vyprávět jí tenhle příběh, nebo se aspoň přeptat, jak se jí jezdí novým metrem; už jsme spolu dlouho nemluvili. Taky bych měl zajít na oběd k&#160;našim.</p>
			<p class="MLP_text_bez1radku_-12-0- ParaOverride-1">Přehrada zrcadlila siluety paneláků a&#160;místa, kde vodu čeřil vítr, se třpytila sluncem. Kolem kroužili výletníci, cyklisté i&#160;kolečkoví bruslaři, stánkaři roztáčeli první letošní piva a&#160;pod zkoseným břehem seděl soused s&#160;nahozenými pruty. Kapři se vyhřívali těsně pod hladinou a&#160;někteří plavali podél hráze, lapali tlamami vzduch a&#160;vzhlíželi nahoru k&#160;chodcům.</p>
			<p class="MLP_text ParaOverride-1">Dingo na to koukal jako na něco magického.</p>
		</div>
</body>
</html>