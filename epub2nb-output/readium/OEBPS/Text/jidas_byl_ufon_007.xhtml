<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jidas_byl_ufon-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="jidas_byl_ufon-4" xml:lang="cs-CZ">
		<div class="Z-kladn--textový-r-meček">
			<p id="_idParaDest-24" class="MLP_uroven2_kapitola ParaOverride-6">V&#160;království Urubů</p>
			<p class="MLP_text_uprostred_-B- ParaOverride-1">(dva kriminální případy)</p>
			<p class="MLP_text_uprostred_-B- ParaOverride-1">&#160;</p>
			<p class="MLP_dopis_bez1radku_-I- ParaOverride-1">Toho rána Tamapu odešel na lov s&#160;odhodláním, že chytí jednoho uruba. Šel směrem k&#160;laguně, protože věděl, že sem tento dravý pták chodí chytat ryby. Schoval se za strom a&#160;trpělivě čekal. Urubu přiletěl a&#160;začal číhat na své oblíbené ryby. Byl tím tak zaujat, že neslyšel, jak Tamapu vzal šíp a&#160;napjal luk. Na místě ptáka zabil. Tamapu byl na to velmi hrdý, protože bylo těžké uruba překvapit a&#160;zasáhnout. Chystal se vydat i&#160;se svou trofejí na zpáteční cestu do vesnice, když zaslechl jakési sténání. Vypadalo to, že pochází od velké palmy na břehu jezera. Tamapu se přiblížil a&#160;uviděl nádherného malého uruba. Rozhodl se, že ho vezme s&#160;sebou a&#160;ponechá si ho. Malý urubu ho následoval a&#160;pořád vzlykal. Občas se Tamapu ohlédl, urubu měl obličej a&#160;tělo ženy a&#160;překrásné peří. Proč by se s&#160;ní nemohl oženit? Byla mnohem krásnější než všechny dívky ve vesnici…</p>
			<p class="MLP_dopis_podpis_-I- ParaOverride-1">— Mýty a&#160;legendy amerického kontinentu</p>
			<p class="MLP_text_bez1radku ParaOverride-1">Inspektor Tamapu de Silveira věděl, že se těžko může stát detektivem v&#160;kriminální povídce. Moderní knižní detektivové bývají rozvedení alkoholici a&#160;proutníci, kteří ztratili někoho blízkého v&#160;tragické autonehodě, případně něčí smrt zavinili při výkonu služby. Zároveň bývají obdaření nějakou mimořádnou schopností, nebo mají aspoň psího parťáka. Tamapu měl hodnou ženu, na psy alergii a&#160;pil jen společensky, aby se neřeklo. Jeho babička byla indiánka, ale to, že on sám nosil indiánské jméno, s&#160;tím nesouviselo&#160;– jen se narodil v&#160;době hledání kořenů, kdy indiánská jména přišla do módy. Tamapu býval cvičitelem capoeiry, ovšem po zranění kolena přestal a&#160;od té doby mírně tloustl. K&#160;jeho zálibám patřilo sbírání fotbalových dresů&#160;– a&#160;měl i&#160;takové obskurní kousky jako trikoty fotbalistů Arménie nebo České republiky&#160;– ale ani to nebylo dostatečně osobité, aby si ho čtenáři zapamatovali.</p>
			<p class="MLP_text ParaOverride-1">Detektivky aspoň rád rozečítal, a&#160;následně odkládal po prvních kapitolách, poté co rozluštil zápletku a&#160;určil vraha. Dočítala je manželka, aby potvrdila, že jeho soud byl správný. Takže když mu ráno zavolali z&#160;expozitury, že na ostrově Paqueta zmizela mladá dívka, vzpomněl si Tamapu na švédskou kriminálku o&#160;podobném zmizení na ostrově Hedeby&#160;– tenkrát Tamapu posoudil všechny možnosti a&#160;prohlásil, že dívka Harriet vůbec nebyla zavražděna (jeho názor podpořilo i&#160;to, že šlo o&#160;jedinou hypotézu, kterou se nikdo z&#160;vyšetřovatelů v&#160;knize vážněji nezabýval), což jeho žena po přečtení celého svazku potvrdila. Byl vlastně docela pyšný na svůj intelekt a&#160;dedukční schopnosti, což z&#160;něj přece jenom dělalo do jisté míry zajímavý literární charakter.</p>
			<p class="MLP_text ParaOverride-1">Tamapu dokonce přemýšlel, že by jednou detektivku sám napsal. Odehrávala by se v&#160;nějaké exotické zemi a&#160;hlavní postavou by byl muž, který musí zabít svoji ženu, protože ji nedokáže opustit. Byla by to vražda z&#160;lásky, možná nejláskyplnější vražda v&#160;dějinách žánru.</p>
			<p class="MLP_text ParaOverride-1">„Jak dlouho budeš pryč?“ zeptala se žena trochu stísněně. Tama­puova mladá manželka neměla ráda jejich starý činžák, kde zašlé časy rijského patriciátu připomínala recepce v&#160;přízemí i&#160;rozdělené výtahy&#160;– jeden pro nájemníky a&#160;jeden pro personál, aby se paní se služkou nepotkaly v&#160;jedné kabině. Tamapuova žena pocházela z&#160;kakaového státu Bahía, v&#160;Riu jí byla vždycky tři čtvrtě roku zima a&#160;nerada tu bez svého muže trávila víc času, než bylo nutné.</p>
			<p class="MLP_text ParaOverride-1">„Nanejvýš pár dní,“ odpověděl Tamapu a&#160;přitáhl si ji k&#160;sobě. „Paquetu obejdeš kolem dokola za dvě hodiny&#160;– jestli se tam ta holka ztratila, nebude moc možností, kde by mohla být.“</p>
			<p class="MLP_text ParaOverride-1">„Tak dobře,“ usmála se manželka slabě. „A&#160;vem si plavky.“</p>
			<p class="MLP_text_bez1radku_-12-0- ParaOverride-1">Dešťové mraky pohltily hrb Corcovado i&#160;s&#160;Kristem Vykupitelem. V&#160;navlhlých ulicích houstla mlha a&#160;od moře skučel studený vítr, takže na pláže padala nálada anglických blat. Tamapu se vřadil do ranní zácpy, v&#160;níž se s&#160;urputností buvolů prodíraly městské autobusy. Posouval se ke třídě Rio Branco a&#160;potom dál k&#160;přístavišti.</p>
			<p class="MLP_text ParaOverride-1">Vzpomněl si, jak ho v&#160;těch místech před lety přepadli během nočního čekání na semaforech&#160;– měl tenkrát nové auto, takže si ho zřejmě spletli s&#160;cizincem. <span class="MLP_znak_kurziva_11b">Assaltantes</span> byli velice profesionální, obstoupili vůz, namířili na něj zbraně a&#160;řekli si o&#160;peníze. Tamapu byl tenkrát obstojný <span class="MLP_znak_kurziva_11b">jogador</span>, bojovník capoeiry, a&#160;v&#160;pouzdře měl služební pistoli, ale ani ho nenapadlo klást odpor, protože znal policejní statistiky a&#160;věděl, jak hrdinové obvykle dopadají. Podal jim peněženku a&#160;poprosil, aby mu vrátili doklady, což zbojníci z&#160;favely udělali. Krátce po Tamapuově incidentu radní rozhodli, že rijští řidiči v&#160;noci nemusejí stavět na červenou, díky čemuž klesl počet přepadení a&#160;stoupl počet přejetých chodců.</p>
			<p class="MLP_text ParaOverride-1">V&#160;přístavišti čekali na trajekt paquetští obyvatelé (poznali se podle velkých igelitových tašek napěchovaných věcmi denní potřeby od potravin po toaletní papír, protože na ostrově fungovala jenom jedna předražená samoobsluha). Bylo středeční dopoledne a&#160;Tamapu si uvědomil, že na Paquetě vlastně nikdy nebyl ve všední den; rijští se tam jezdí rekreovat o&#160;víkendu (a ve frontě na trajekt se poznají podle plážových kabel a&#160;nafukovacích míčů). Bylo by nejlepší případ vyřešit do pátečního večera, napadlo Tamapua, než se ostrov zalidní jako Copacabana.</p>
			<p class="MLP_text ParaOverride-1">Když loď vyplula do zálivu Guanabara, mraky se na chvilku rozestoupily a&#160;Tamapu zahlédl Krista nad městem. Dneska poprvé v&#160;jeho pažích viděl gesto loučení.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Anglické počasí svíralo jen Rio. Nad zátokou svítilo slunce, podél lodi vyskakovali z&#160;vody delfíni a&#160;z&#160;hřbetů jim odstřikovaly kapky duhy. Tamapu se už dlouho necítil takhle svobodný. Míjeli oblé ostrůvky, které díky zvyku stavět kostely na vrcholech kopců připomínaly obrysy dívčích ňader. Po necelé hodině plavby se na obzoru konečně vynořila Paqueta, s&#160;věží kostela, vyčnívající mezi korunami stromů. Nad věží kroužili ptáci urubové.</p>
			<p class="MLP_text ParaOverride-1">Paqueta znamená v&#160;jazyce indiánů Tupi „mnoho pak“, ale dnes už tu nežijí žádní hlodavci paka, a&#160;už vůbec ne žádní indiáni Tupi. Místo nich jsou atrakcí ostrova africké stromy baobaby a&#160;malé opičky, kosmani bělovousí, které děti krmí sušenkami, i&#160;když se to nesmí.</p>
			<p class="MLP_text ParaOverride-1">Loď přirazila k&#160;přístavnímu molu a&#160;cestující se vyhrnuli ven, kde na ně čekali jejich blízcí, aby naložili nákupy na vozíky a&#160;káry nebo jimi obtěžkali vlastní záda. Kočičí hlavy pokrývají prostranství mezi přístavem a&#160;kostelem, ale všechny ostatní cesty jsou nevydlážděné, takže auta na Paquetu nesmí&#160;– jedinými výjimkami jsou terénní auta policie, sanitky a&#160;vozy komunálních služeb. Lidé se po ostrově dopravují pěšky, na kolech nebo na koňských povozech.</p>
			<p class="MLP_text ParaOverride-1">Jak bylo domluveno, Tamapua v&#160;přístavu čekal místní policista Marcio. Byl to veselý mulat s&#160;kudrnatými vlasy a&#160;africkým nosem, na zápěstí nosil náramek z&#160;korálků. Kalhoty od uniformy měl na kolenou zelené, zřejmě předtím klečel v&#160;nějakém záhoně. Inspektor ho za to chtěl vyplísnit, ale uvědomil si, že policista na Paquetě zřejmě nemá příliš vzrušující život, a&#160;jestli si službu zpestřuje zahrádkařením, je to pořád lepší, než kdyby se třeba opíjel.</p>
			<p class="MLP_text ParaOverride-1">Když Marcio uviděl inspektora vystupovat z&#160;útrob lodi, zahlaholil: „Tak už jsme ho chytli!“</p>
			<p class="MLP_text ParaOverride-1">Rozjeté povozy se zastavily a&#160;vzduchem zašuměly igelitky, jak se cestující začali otáčet. Zločin na Paquetě prakticky neexistoval, policie řešila jenom občasné sousedské strkanice, takže zmizení dívky Ytuany přitáhlo velkou pozornost. A&#160;teď navíc místní poznali, že Tamapu je ten očekávaný <span class="MLP_znak_kurziva_11b">carioca</span>, muž z&#160;Ria.</p>
			<p class="MLP_text ParaOverride-1">„Koho jste chytli?“ řekl inspektor tlumeně, když přešel prostranství a&#160;chytil mladého kolegu za paži, aby ho odvlekl stranou. Lidé za nimi natahovali krky jako volavky za rybářskou loďkou.</p>
			<p class="MLP_text ParaOverride-1">„No toho vraha,“ odpověděl Marcio pořád dost nahlas a&#160;usmál se do publika.</p>
			<p class="MLP_text ParaOverride-1">„Nemůžeme to probrat na stanici?“ zasyčel Tamapu.</p>
			<p class="MLP_text ParaOverride-1">Marcio přikývl a&#160;konečně inspektora začal doopravdy vnímat. „Nemáte hlad? Před chvílí přivezl Antonio ryby.“</p>
			<p class="MLP_text ParaOverride-1">„Žena mi nabalila chleby,“ ukázal Tamapu na svoji brašnu.</p>
			<p class="MLP_text ParaOverride-1">„Tak si je dáte na svačinu. Pojďte,“ chytil teď Marcio za paži svého nadřízeného a&#160;táhl ho ke kostelu. V&#160;kostelní zahradě, přilepená ke svatostánku, stála přízemní budova s&#160;nápisem <span class="MLP_znak_kurziva_11b">Cantina Bom Jesus</span>. Před ní seděl na obrubníku do půli těla svlečený stařec a&#160;klackem naklepával rybí maso. Z&#160;kostela vyšlo několik žen v&#160;černém a&#160;po krátké poradě všechny zamířily k&#160;Bom Jesusovi.</p>
			<p class="MLP_text ParaOverride-1">„Tady Antonio umí s&#160;rybami zázraky,“ zazubil se Marcio. Rozehnali hejno racků a&#160;volavek, rozestavěných kolem polonahého Antonia, a&#160;vstoupili do jídelny, kde to vonělo čerstvým banánovým chlebem.</p>
			<p class="MLP_text_bez1radku_-12-0- ParaOverride-1">„Tak povídejte,“ vybídl Tamapu Marcia, který zatím rozléval pivo z&#160;lahve do malých skleniček. Inspektor se musel sám sobě usmát&#160;– odpustil svému podřízenému špinavé kalhoty a&#160;zahrádkaření, hlavně aby ve službě nepil. Měl by mu vyčinit aspoň teď, ale paquetské slunce pálilo tak, že ze sebe dostal jen žíznivé přitakání.</p>
			<p class="MLP_text ParaOverride-1">„Jakého vraha? Myslel jsem, že ta holka prostě zmizela, o&#160;vraždě nikdo nemluvil.“</p>
			<p class="MLP_text ParaOverride-1">„Právě&#160;– prostě zmizela,“ řekl Marcio a&#160;tajemně ukázal na podlahu. „Protože <span class="MLP_znak_kurziva_11b">on</span> Ytuanu tady někde zakopal.“</p>
			<p class="MLP_text ParaOverride-1">Tamapu ho zarazil, protože se k&#160;jejich stolu právě kolébala Antoniova žena s&#160;pečenými treskami. Když odešla, pokračoval. „Kdo ohlásil to zmizení?“</p>
			<p class="MLP_text ParaOverride-1">„Lucas, její kluk. Po tom, co ji zabil.“</p>
			<p class="MLP_text ParaOverride-1">„Kdy vám to ten Lucas přišel oznámit?“</p>
			<p class="MLP_text ParaOverride-1">„Včera ráno. Zmizela prý v&#160;pondělí.“</p>
			<p class="MLP_text ParaOverride-1">„Proč nemohla prostě sednout na trajekt a&#160;odjet do Ria?“</p>
			<p class="MLP_text ParaOverride-1">„To mě samozřejmě napadlo jako první,“ řekl Marcio s&#160;plnou pusou a&#160;trochu dotčeně. „Proto jsem nejdřív prostudoval záznam z&#160;kamery v&#160;přístavu. Ve všední dny veze jedna loď tak deset lidí, dneska jste to zažil sám, a&#160;navíc se tu všichni známe. Ytuana trajektem neodjela.“</p>
			<p class="MLP_text ParaOverride-1">Inspektora zarazilo, kde vzal tenhle ostrov prašných cest a&#160;rybářských kantýn bezpečnostní kameru, ale nechtěl se Marcia dotknout podruhé a&#160;spolkl poznámku spolu s&#160;kusem tresčího filetu.</p>
			<p class="MLP_text ParaOverride-1">„Co když použila loďku?“ řekl místo toho.</p>
			<p class="MLP_text ParaOverride-1">„To mě napadlo jako druhé,“ odpověděl Marcio teď už spíš vítězoslavně než dotčeně. „Proto jsem zavolal vedle na ostrov, mají tam radar.“ Měl na mysli ostrůvek hned vedle Paquety, rekreační sídlo rijských guvernérů, kteří si tam v&#160;průběhu let za veřejné peníze vybudovali soukromou rezidenci. Současný guvernér úzkostlivě dbal na svoji bezpečnost a&#160;zřejmě i&#160;kamera v&#160;paquetském přístavu souvisela s&#160;jeho snahou mít okolí své pevnosti pod kontrolou. „Podle ostrahy od nás na pevninu ani na jiný ostrov v&#160;posledních dnech žádná loďka neodjela.“</p>
			<p class="MLP_text ParaOverride-1">Tamapu si zapsal do telefonu, že musí pověřit techniky z&#160;kriminálky, aby si oba záznamy vyžádali a&#160;překontrolovali je. Chvíli zamyšleně žvýkal a&#160;Marcio ho netrpělivě pozoroval. Konečně Tamapu řekl: „Vím, že vás to napadlo jako třetí… ale co když je Ytuana pořád na ostrově a&#160;z&#160;nějakého důvodu se schovává třeba u&#160;kamarádky.“</p>
			<p class="MLP_text ParaOverride-1">Marcio spokojeně přikývl. „Během včerejška jsme prošli všechny domy, vzal jsem si na to pár spolehlivých chlapů ze sousedství…“ Popisoval to s&#160;výrazem šerifa z&#160;Divokého západu a&#160;Tamapu si do mobilu připsal, že i&#160;na prohlídku ostrova bude muset povolat profesionály. „Prošli jsme taky džungli, pláže, všechno. Ytuana na Paquetě není. Tedy na povrchu.“</p>
			<p class="MLP_text ParaOverride-1">Dojedli, dopili, inspektor zaplatil účet a&#160;Antoniova žena se jako koráb odkymácela zpátky do kuchyně.</p>
			<p class="MLP_text ParaOverride-1">„I&#160;kdybychom tedy připustili, že je mrtvá, proč by se třeba nemohla utopit v&#160;moři?“</p>
			<p class="MLP_text ParaOverride-1">„To už by ji moře dávno vyvrhlo zpátky na břeh.“</p>
			<p class="MLP_text ParaOverride-1">„Nejsou tu nějaké spodní proudy?“ zkusil to ještě Tamapu.</p>
			<p class="MLP_text ParaOverride-1">„Nejsou,“ odpověděl Marcio radostně.</p>
			<p class="MLP_text ParaOverride-1"><span class="MLP_znak_kurziva_11b">Sehnat expertízu k&#160;mořským proudům</span>, zapsal si inspektor.</p>
			<p class="MLP_text ParaOverride-1">Potom vyšli do odpoledního slunce. Před jídelnou narazili na několik urubů pojídajících zbytky Antoniových ryb a&#160;Tamapu pochopil, proč předtím, když loď vjížděla do přístavu, kroužili nad kostelní věží. Cantina Bom Jesus spojovala všechny obyvatele ostrova.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Byla to tedy klasická záhada zamčeného pokoje; konečně něco jiného než smutné případy, kdy se na kraji favely střílí kvůli drogám. Tamapu procházel alejí baobabů, které se tyčily podél cesty k&#160;policejní stanici jako dvacet velkých černoušků, a&#160;vzpomněl si na zvyk, o&#160;němž slýchal už jako malý. Zastavil se a&#160;políbil kmen největšího z&#160;nich, přezdívaného „Maria Gorda“, tedy „Tlustá Marie“, aby mu přinesl štěstí. Marcio se na něj přátelsky šklebil&#160;– věděl, že zvyky se mají dodržovat.</p>
			<p class="MLP_text ParaOverride-1">Stanice sídlila v&#160;přízemí unavené koloniální vily obrostlé mangovníky. Marcio prohlásil, že je čas na siestu, a&#160;vklouzl do jedné ze dvou hamak napnutých na zahradě mezi stromy. Tamapu chtěl protestovat, že je třeba řešit případ okamžitě, ale do hlavy mu znovu stouplo slunce, posílené teď pivem i&#160;vůní mangovníků, a&#160;on musel uznat, že v&#160;odpoledním horku stopy nevychladnou. Pro klid svědomí si vzal do hamaky aspoň Marciův protokol o&#160;Ytuanině zmizení.</p>
			<p class="MLP_text ParaOverride-1">Pročítal Lucasovu výpověď a&#160;na telefonu googloval informace o&#160;obou zúčastněných, údajné oběti a&#160;údajném vrahovi. Lucas uvedl, že trávil s&#160;Ytuanou odpoledne v&#160;jejich bytě v&#160;ulici Princezny Adelaide, když jeho přítelkyně najednou vyrazila ze dveří a&#160;běžela k&#160;džungli. Měl o&#160;ni strach a&#160;utíkal za ní, ale ztratila se mu. Na druhém konci džungle začíná moře, takže dál pokračovat nemohla, a&#160;Lucas prý prošel všechny stezky tam a&#160;zpátky, ale svoji dívku nenašel. Vrátil se domů a&#160;čekal do druhého dne, jestli se sama nevrátí.&#160;– Nevrátila, proto přišel její zmizení ohlásit.</p>
			<p class="MLP_text ParaOverride-1">Hamaka Tamapua kolébala uvnitř mangovníkového stínu, mezi bděním a&#160;spánkem, a&#160;inspektor ani nezpozoroval, že se mu poslední věty protokolu mísí s&#160;prvními sny. Viděl bambusové houští, ještě rozechvělé, a&#160;vskočil do něj.</p>
			<p class="MLP_text ParaOverride-1">Džungle stoupala do kopce a&#160;Tamapu stoupal s&#160;ní. Napojil se na stezku a&#160;kráčel podél zbytků jakési stavby, u&#160;níž nedokázal určit, jestli jsou to rozvaliny dávné tupijské osady, nebo opuštěná vojenská základna našeho věku. Došel až k&#160;místu, kde přes cestu pochodoval nekonečný zástup jaguářích mravenců; někteří nesli kus listu a&#160;působili roztomilým dojmem zelených plachetniček, jen jeden mravenec vláčel velkého mrtvého pavouka, jehož ztuhlé nohy připomínaly polosevřenou pěst. Tamapu opatrně překročil mravenčí vojsko a&#160;stoupal dál, stále víc tísněný palmovými listy a&#160;divokými květinami. Věděl, že na vrcholu kopce spatří Ytuanu, ale když vyšplhal nahoru, uviděl jenom ptáka urubu, jak sedí na dřevěném zábradlí a&#160;v&#160;hloubce pod sebou pozoruje mořské proudy. Inspektor nevěděl, co ho přimělo vytáhnout pistoli z&#160;podpažního pouzdra, odjistit a&#160;zamířit. Než ale stačil stisknout spoušť, přeběhl po větvi bělovousý kosmánek a&#160;shodil mu do obličeje mangovníkový list. Tamapu se probudil.</p>
			<p class="MLP_text ParaOverride-1">Vedlejší hamaka už byla prázdná, Marcio seděl v&#160;kanceláři a&#160;bylo slyšet, jak telefonuje. I&#160;Tamapu tedy vyklouzl ze sítě a&#160;zavolal do Ria na expozituru, aby rozdal úkoly podle svých poznámek. Potom vytočil číslo svojí ženy.</p>
			<p class="MLP_text ParaOverride-1">„Je to klasická záhada zamčeného pokoje,“ oznámil jí vesele.</p>
			<p class="MLP_text ParaOverride-1">„Pořád tu prší,“ odpověděla smutně.</p>
			<p class="MLP_text ParaOverride-1">Ještě chvíli mluvili každý o&#160;něčem jiném a&#160;pak se Tamapuovi vypnul telefon.</p>
			<p class="MLP_text ParaOverride-1">„To se tu stává,“ vysvětlil mu později Marcio, „je tu na ně hrozně vlhko. Taky nám tu všechno reziví, lampy, lavičky, zámky…“</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Žena odešla do práce, ještě než se František probudil. Převaloval se sám mezi spánkem a&#160;bděním, první myšlenky se mu mísily s&#160;posledními sny a&#160;čím dál víc odbíhaly od kriminální zápletky k&#160;milostným tématům&#160;– vztahu Ytuany s&#160;Lucasem, do nějž se zvláštním způsobem projektoval vztah inspektora s&#160;jeho manželkou.</p>
			<p class="MLP_text ParaOverride-1">O&#160;zločinech z&#160;lásky přemýšlel František tak často, až si vytvořil něco jako vlastní podžánr mezi detektivkou a&#160;červenou knihovnou. Zápletky svých knih vsazoval do rozdílných prostředí a&#160;epoch, takže pokud mu jednou vyjdou sebrané spisy, ocitne se morytát ze dvora Lucemburků vedle apokalypsy vesmírné lodi a&#160;vražda v&#160;pekingském Zakázaném městě vedle vraždy v&#160;polském rychlíku, a&#160;přitom všechny Františkovy knihy pojednávají vlastně o&#160;tom samém. Během let si vypěstoval nevelké, ovšem poměrně stálé publikum, takže nakonec mohl opustit svoji práci lékárníka a&#160;ještě hlouběji se ponořit do vlastního světa pokleslé literární krásy.</p>
			<p class="MLP_text ParaOverride-1">Líbilo se mu žít ve snech a&#160;obrazech, ale dnes ráno na prázdné posteli cítil palčivěji než jindy, že jenom psát nestačí.</p>
			<p class="MLP_text_bez1radku_-12-0- ParaOverride-1">Vstal, vytáhl žaluzii a&#160;podíval se z&#160;okna. Na svahu za domem se ranní mlhou projížděla dívka na koni. František na ni zíral jako na přelud, ani by si nevzpomněl, kdy naposled na vlastní oči viděl koně. Vlastně by si skoro ani nevzpomněl, kdy naposled na vlastní oči viděl cizí dívku. Po chvíli si všimnul, že jezdkyně jsou dvě, jedna vždycky čeká pod kopcem a&#160;v&#160;sedle se střídají. Hned dostal nápad na detektivku z&#160;dostihového prostředí o&#160;záměně dvou žokejek, z&#160;nichž jedna ze žárlivosti zavraždí druhou, ale vzápětí ho v&#160;útrobách bodla jehla marnosti a&#160;on radši zase zatáhl žaluzii.</p>
			<p class="MLP_text ParaOverride-1">Šel se nasnídat a&#160;při jídle pročetl leták Penny marketu.</p>
			<p class="MLP_text_bez1radku_-12-0- ParaOverride-1">Poslední dobou nerad vycházel z&#160;bytu, s&#160;výjimkou pravidelných výprav do supermarketu, kde skupoval alkohol v&#160;akci. Věděl, že žena to s&#160;ním má těžké, a&#160;dojímala ho její trpnost, v&#160;níž občas viděl obětavost. Už proto ji nemohl opustit.</p>
			<p class="MLP_text ParaOverride-1">Když byla v&#160;práci, František rád pil a&#160;koukal z&#160;okna na ulici pod sebou, na barokní kostelík svatého Jana Křtitele, kterému ani obklíčení paneláky a&#160;plastovými kontejnery nesebralo zbytky vznešenosti (zachytil ho v&#160;knížce <span class="MLP_znak_kurziva_11b">Svatojánské vraždy</span>), anebo na zastřené siluety Lužických hor v&#160;dálce (ty zvěčnil v&#160;románu <span class="MLP_znak_kurziva_11b">Nový poklad na Sierra Madre</span>).</p>
			<p class="MLP_text ParaOverride-1">František a&#160;jeho žena žili v&#160;paneláku na Vlčím vrchu. Autobusová zastávka před domem je spojovala s&#160;lidmi, na druhé straně budovy už bujely garáže, sklady, skládky a&#160;rumiště, kde hospodařili jen havrani. Sídlištěm se plazilo zelené parovodní potrubí jako anakonda (podnět k&#160;zasazení posledního příběhu do Brazílie) a&#160;pod kopcem vedla přeshraniční železniční trať, kterou František nikdy neprojel až do konce (ale napsal o&#160;ní román <span class="MLP_znak_kurziva_11b">Vražda v&#160;Polskim Expressu</span>).</p>
			<p class="MLP_text_bez1radku_-12-0- ParaOverride-1">V&#160;obchodě František koupil veku, vejce, sýr ke strouhání a&#160;láhev <span class="MLP_znak_kurziva_11b">cachaçi</span>. To už měl svůj plán vymyšlený.</p>
			<p class="MLP_text ParaOverride-1">Dopoledne psal, k&#160;obědu si ohřál, co zbylo od neděle, a&#160;odpoledne psal dál. Přiblížil se k&#160;vyřešení celého případu, ale všechno čtenářům prozradit nechtěl&#160;– rád by na svou jihoamerickou detektivku uplatnil Borgesovu myšlenku, že záhada je součástí nadpřirozeného, zatímco její rozluštění je jenom trik.</p>
			<p class="MLP_text ParaOverride-1">Když padl soumrak, vyklonil se František z&#160;okna s&#160;cigaretou a&#160;sklenicí cachaçi a&#160;pozoroval uvolněný vánoční řetěz na protější lodžii, který se v&#160;houstnoucím šeru vlnil jako medúza. Dole na zastávce kašlali lidé. Na zemi ležel sníh, v&#160;němž František tušil ranní otisky koňských kopyt.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Čelní strana domu v&#160;ulici Princezny Adelaide, obílená vápnem, působila dojmem malé útulné vilky, ale když Tamapu prošel brankou a&#160;podíval se dál za stromy kryjící její boky, zjistil, že na slušivou hlavní stavbu je zezadu nalepená dlouhá šedivá budova zastřešující bezpočet malých činžovních bytů. Marcio otevřel hlavní dveře a&#160;vedl inspektora nekonečnou ponurou chodbou.</p>
			<p class="MLP_text ParaOverride-1">„Zakázal jsem mu opustit ostrov, i&#160;v&#160;přístavu dostali jasné instrukce,“ otáčel se přitom k&#160;Tamapuovi. „Je tu jak pták v&#160;kleci, pane inspektore.“</p>
			<p class="MLP_text ParaOverride-1">Konečně došli k&#160;těm správným dveřím. Marcio na ně zabušil a&#160;po chvíli jim přišel otevřít vyzáblý kluk s&#160;velkými brýlemi a&#160;kruhy pod očima.</p>
			<p class="MLP_text ParaOverride-1">„Tohle je inspektor de Silveira z&#160;Ria,“ pronesl Marcio a&#160;vtlačil se do bytu. Lucase ani nenapadlo odporovat. Ustoupil ode dveří a&#160;přivítal vcházejícího Tamapua odevzdaným pohledem.</p>
			<p class="MLP_text ParaOverride-1">„Našli jste ji?“ hlesl nejistě jako člověk, který už dlouho nepobýval mezi lidmi.</p>
			<p class="MLP_text ParaOverride-1">„To víš sám nejlíp,“ propíchl ho pohledem Marcio.</p>
			<p class="MLP_text ParaOverride-1">Tamapu se rozhlédl po stísněné garsonce. Marcio se vtlačil do kuchyňského koutu, Tamapu usedl na rozkládací postel pod oknem a&#160;Lucas zůstal stát u&#160;dveří. Žít tady ve dvou chce hodně lásky, napadlo inspektora a&#160;představil si sám sebe, jak v&#160;odpoledním dusnu prchá směrem k&#160;lesu.</p>
			<p class="MLP_text ParaOverride-1">„Tady pan inspektor se přišel zeptat na pár věcí,“ řekl Marcio.</p>
			<p class="MLP_text ParaOverride-1">Lucas si sundal brýle a&#160;nervózně mnul skla cípem trika. „Nevím, co vám o&#160;mně řekli,“ zamumlal a&#160;koukl úkosem na Marcia, „ale já…“</p>
			<p class="MLP_text ParaOverride-1">„Takhle si akorát poškrábete čočky,“ přerušil ho inspektor. „Leccos o&#160;vás vím i&#160;sám. Tedy jenom očividné věci samozřejmě. Že jste se po návratu z&#160;Argentiny stal veganem, jezdíte si do Ria přivydělávat jako učitel hry na kytaru, posloucháte mangue beat a&#160;tak dále.“</p>
			<p class="MLP_text ParaOverride-1">Lucas i&#160;Marcio překvapeně pohlédli jeden na druhého a&#160;potom na inspektora, který se na ně blahosklonně usmál. Tohle byl jeho oblíbený rituál na začátek výslechu.</p>
			<p class="MLP_text ParaOverride-1">„Jak to… všechno víte?“ dostal ze sebe Lucas.</p>
			<p class="MLP_text ParaOverride-1">„To je prosté,“ odpověděl inspektor. „Tady na stěně máte fotku, kde stojíte před univerzitou v&#160;Buenos Aires. Předpokládám, že jste se tam nejel rekreovat&#160;– to byste si zarámoval spíš obrázek Metropolitní katedrály nebo prezidentského paláce&#160;–, takže jste v&#160;Argentině žil jako student delší dobu. Na té fotce jste zhruba o&#160;rok mladší, ale aspoň o&#160;tři kila těžší. A&#160;zatímco argentinské hovězí se proslavilo svojí kvalitou, u&#160;nás…“</p>
			<p class="MLP_text ParaOverride-1">„… se do něj dává kupa chemie,“ přikývl Lucas.</p>
			<p class="MLP_text ParaOverride-1">Tamapu spokojeně přikývl. „Proto si myslím, že citlivá duše jako vy po návratu domů prozřela a&#160;přestala jíst maso. Támhle na lince máte sojové mléko, takže bych řekl, že u&#160;masa jste se nezastavil.“</p>
			<p class="MLP_text ParaOverride-1">„Víte, jak ve velkochovech trpí krávy? I&#160;ty na mléko,“ mračil se Lucas. „Nechci už pozřít nic, co pochází z&#160;živé bytosti. Ale jak jste poznal, že učím na kytaru?“</p>
			<p class="MLP_text ParaOverride-1">„Vaše nehty na pravé ruce,“ ukázal Tamapu pohledem. „Přesahují bříška prstů, to byste nenosil pro parádu, zvlášť ne na jedné ruce. Takže to, že jste kytarista, jsem věděl, už když jste nám otevíral dveře. V&#160;knihovně máte učebnici hry na kytaru pro děti&#160;– obálka je potrhaná a&#160;pokreslená, určitě se na ní vyřádila spousta dětí. Přitom tady na Paquetě hádám nebude moc patricijů, co by chtěli potomky vzdělávat v&#160;hudbě&#160;– na rozdíl od Ria.“</p>
			<p class="MLP_text ParaOverride-1">„To máte pravdu. A&#160;jak jste přišel na ten mangue beat?“</p>
			<p class="MLP_text ParaOverride-1">Tamapu se znovu usmál. „Odpoledne jsem si našel váš profil na Facebooku. Ale teď k&#160;věci. Řekněte mi, co bezprostředně předcházelo útěku vaší přítelkyně z&#160;bytu. Co jste to odpoledne dělali?“</p>
			<p class="MLP_text ParaOverride-1">Lucas pokrčil rameny. „Normálně. Já jsem cvičil na kytaru a&#160;Ytua­na si četla…“</p>
			<p class="MLP_text ParaOverride-1">„Takže najednou prostě zavřela knížku a&#160;prchala k&#160;lesu? Vůbec jste se nepohádali?“</p>
			<p class="MLP_text ParaOverride-1">„Nepohádali,“ řekl Lucas omluvně. „Nikdy jsme se nehádali. Jak jsem se ponořil do hraní, ani jsem si nejdřív nevšimnul, že je pryč.“</p>
			<p class="MLP_text ParaOverride-1">Tamapu od Marcia věděl, že sousedé Lucasovu výpověď potvrdili&#160;– z&#160;garsonky neslyšeli žádný křik, zato hru na kytaru ano (a podle Marcia se tvářili tak, že by možná uvítali spíš trochu křiku). Jiní svědci potom viděli Ytuanu utíkat ulicí směrem k&#160;džungli. Vypadala vyděšeně.</p>
			<p class="MLP_text ParaOverride-1">„Svědci viděli Ytuanu utíkat ulicí směrem k&#160;džungli,“ řekl Tamapu. „Vypadala vyděšeně. Vás nenapadá, co se jí mohlo stát?“</p>
			<p class="MLP_text ParaOverride-1">„Nenapadá,“ odpověděl smutně Lucas.</p>
			<p class="MLP_text ParaOverride-1">Tamapu pochopil, že chvíle, než Ytuana vyběhla z&#160;bytu, bude klíč k&#160;celému případu.</p>
			<p class="MLP_text ParaOverride-1">„Popište mi co nejpodrobněji, jak probíhalo to odpoledne. Za­čněte čímkoli, třeba co měla vaše přítelkyně na sobě.“</p>
			<p class="MLP_text ParaOverride-1">Lucas přemýšlel.</p>
			<p class="MLP_text ParaOverride-1">„Na sobě… Normálně…“</p>
			<p class="MLP_text ParaOverride-1">Tamapu vzdychl.</p>
			<p class="MLP_text ParaOverride-1">„A&#160;co jste měl na sobě vy, si vzpomenete?“</p>
			<p class="MLP_text ParaOverride-1">Lucas přemýšlel.</p>
			<p class="MLP_text ParaOverride-1">„Normálně… Asi to co teď.“</p>
			<p class="MLP_text ParaOverride-1">„Jedli jste něco, pili?“</p>
			<p class="MLP_text ParaOverride-1">„Ani ne… Teda jenom Ytuana si nalila cachaçu, myslím.“</p>
			<p class="MLP_text ParaOverride-1">Tamapu zpozorněl. „Vaše přítelkyně během odpolední siesty pila tvrdý alkohol? To dělala často?“</p>
			<p class="MLP_text ParaOverride-1">„Ne, to vůbec… Leda poslední dobou možná.“</p>
			<p class="MLP_text ParaOverride-1">„Mohlo to znamenat, že ji poslední dobou něco trápilo?“</p>
			<p class="MLP_text ParaOverride-1">„To ne… To by mi řekla.“</p>
			<p class="MLP_text ParaOverride-1">Tamapu se na Lucase dlouze zadíval.</p>
			<p class="MLP_text ParaOverride-1">„Nepsala si deník?“</p>
			<p class="MLP_text ParaOverride-1">„Nepsala.“</p>
			<p class="MLP_text ParaOverride-1">Inspektor se snažil proniknout skly Lucasových brýlí a&#160;odhadnout, jestli mladík mluví pravdu. I&#160;kdyby lhal, nedalo se s&#160;deníkem počítat, protože v&#160;takovém případě by ho Lucas už býval zničil. Totéž platilo i&#160;pro soubory v&#160;počítači. Facebook Ytuana nepoužívala, to už si inspektor ověřil. Víc si sliboval od její e-mailové schránky, jelikož existovala šance, že svému příteli neprozradila heslo.</p>
			<p class="MLP_text ParaOverride-1">„Znáte heslo její e-mailové schránky?“</p>
			<p class="MLP_text ParaOverride-1">„Neznám.“</p>
			<p class="MLP_text ParaOverride-1">„A&#160;adresu?“</p>
			<p class="MLP_text ParaOverride-1">Lucas mu nadiktoval Ytuaninu e-mailovou adresu a&#160;inspektor si ji zapsal do telefonu.</p>
			<p class="MLP_text ParaOverride-1">„Vzpomenete si ještě na něco z&#160;toho odpoledne? Neříkala vám něco?“</p>
			<p class="MLP_text ParaOverride-1">„Neříkala.“</p>
			<p class="MLP_text ParaOverride-1">„Pamatujete si aspoň, co četla?“</p>
			<p class="MLP_text ParaOverride-1">„Jo, to jo,“ vyhrkl Lucas skoro radostně. „Knížku o&#160;indiánech, myslím, že na ní sedíte.“</p>
			<p class="MLP_text ParaOverride-1">Tamapu vstal a&#160;nadzdvihl z&#160;postele poházené polštáře. Pod jedním z&#160;nich ležela kniha <span class="MLP_znak_kurziva_11b">Mýty a&#160;legendy amerického kontinentu</span>.</p>
			<p class="MLP_text ParaOverride-1">„Můžu si ji půjčit?“</p>
			<p class="MLP_text ParaOverride-1">„Jasně,“ přikývl Lucas, zřejmě rád, že přece jen může pomoci s&#160;vyšetřováním.</p>
			<p class="MLP_text ParaOverride-1">„Mimochodem, Ytuana je indiánské jméno…,“ pokračoval Tamapu.</p>
			<p class="MLP_text ParaOverride-1">„Jo, její babička byla indiánka. Ale s&#160;tím to jméno nesouvisí, to jí rodiče dali jen tak.“</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Inspektor na osiřelé policejní stanici večeřel obložené chleby od manželky, zapíjel je pivem, které našel v&#160;lednici, četl Ytuaninu knihu a&#160;snažil se krotit svoje čtenářské fantazie. Za oknem zatím hvízdal osamělý komár jako harmonikář v&#160;<span class="MLP_znak_kurziva_11b">Tenkrát na Západě</span>.</p>
			<p class="MLP_text ParaOverride-1">Ve správné detektivce jsou od začátku rozmístěny stopy, uvažoval Tamapu. Takže když například v&#160;úvodu Marcio říká, že na ostrově se samy vypínají mobily a&#160;železné předměty rychleji korodují, může to být zárodek napínavého finále, v&#160;němž detektiv bez funkčního telefonu nedokáže přivolat posily, ovšem následně se jemu určená kulka vzpříčí v&#160;hlavni vrahova zrezivělého revolveru… Ale může to samozřejmě být i&#160;slepá stopa.</p>
			<p class="MLP_text ParaOverride-1">Než se Tamapu uložil ke spánku, vytočil číslo svojí ženy. Měla vypnutý telefon.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Zrovna když se Marcio pustil do roztloukání nasekaných lián, přerušil Františkovo psaní klíč v&#160;zámku. Domů se vrátila jeho žena.</p>
			<p class="MLP_text ParaOverride-1">„Co v&#160;práci?“ zavolal na ni od počítače jako každý den.</p>
			<p class="MLP_text ParaOverride-1">„Normálka, bolej mě záda,“ hekla z&#160;předsíně uprostřed zápasu s&#160;kozačkami. „Co Ytuana, už je z&#160;ní pták?“</p>
			<p class="MLP_text ParaOverride-1">„Dělám na tom.“</p>
			<p class="MLP_text ParaOverride-1">Žena vešla do obýváku, bez kabátu, jenom s&#160;nákupní taškou, a&#160;nakoukla do monitoru.</p>
			<p class="MLP_text_-I- ParaOverride-1">Tamapu chtěl myslet na Ytuanu, ale místo toho myslel na svoji ženu. Myslel na ni ve sladké malátnosti, co mu na patře nechal spánek, v&#160;přesnosti Antoniových pohybů i&#160;v&#160;kruzích, které starému rybářovi nad hlavou kreslili ptáci… Tamapu na svoji ženu myslel víc v&#160;představách a&#160;příslibech než ve skutečnosti; myslel na ni ve věcech, ve kterých nebyla. To prozření ho překvapilo, proto se přiměl obrátit pozornost k&#160;Ytuanině případu.</p>
			<p class="MLP_text ParaOverride-1">Františkova žena neřekla nic a&#160;zamířila do kuchyně.</p>
			<p class="MLP_text ParaOverride-1">„Mohli bysme si udělat smaženky,“ nadhodil.</p>
			<p class="MLP_text ParaOverride-1">To bylo jejich oblíbené jídlo.</p>
			<p class="MLP_text ParaOverride-1">„Něco slavíme?“ houkla s&#160;hlavou v&#160;lednici, kam vykládala nákup.</p>
			<p class="MLP_text ParaOverride-1">„Ne, jenom tak. A&#160;můžem si k&#160;tomu dát <span class="CharOverride-1">caipirinhu</span>, jsem objevil v&#160;Penny cacha<span class="MLP_znak_kurziva_11b CharOverride-2">ç</span>u, měli ve slevě.“</p>
			<p class="MLP_text ParaOverride-1">„Tak trochu můžem.“</p>
			<p class="MLP_text ParaOverride-1">František uložil rozepsaný text a&#160;poslal ho svému nakladateli (on už vymyslí, co s&#160;ním). Pak zaklapl <span class="MLP_znak_kurziva_11b">Mýty a&#160;legendy amerického kontinentu</span> a&#160;šel za ženou do kuchyně. U&#160;linky ji políbil na rty a&#160;ucítil slabý pach&#160;– takhle reagoval její žaludek, když dlouho nejedla.</p>
			<p class="MLP_text ParaOverride-1">„Obědvalas?“</p>
			<p class="MLP_text ParaOverride-1">„Měla jsem děsnej fofr.“</p>
			<p class="MLP_text ParaOverride-1">„Tak jdem na ty smaženky. Večer dávaj poslední díl <span class="MLP_znak_kurziva_11b">Kriminálky</span>.“</p>
			<p class="MLP_text ParaOverride-1">To byl jejich oblíbený seriál.</p>
			<p class="MLP_text ParaOverride-1">František a&#160;jeho žena se poznali za poměrně dramatických okolností, a&#160;byly to zřejmě nejdramatičtější okolnosti, jaké se kdy v&#160;jejich vztahu odehrály. Když ještě chodili na střední školu, dostala Františkova budoucí žena na chodbě u&#160;šaten hypoglykemický záchvat a&#160;František, protože měl babičku diabetičku, jako první poznal, co se děje, takže jí vnutil svoji čokoládovou tyčinku. Potom ji doprovodil domů a&#160;po pár týdnech spolu začali chodit. Vzali se brzy, ještě během studií na vysoké škole; v&#160;té době taky zdědili byt na Vlčím vrchu. Kvůli manželčině těžké cukrovce neměli děti&#160;– doktoři to nedoporučovali, a&#160;ani František vlastně po potomcích nijak zvlášť netoužil, takže třetí pokoj, původně zamýšlený jako dětský, se změnil ve skladiště nepotřebností.</p>
			<p class="MLP_text ParaOverride-1">Když poznali, že spolu nejsou šťastní, zkusil ji opustit, ale nakonec se jako zbitý pes doplazil zpátky na Vlčí vrch. Od té doby František jiné ženy nevyhledával; nesnesl by, aby byla nešťastná, nesnesl by znovu ten výraz, který tenkrát říkal&#160;– dělej, co potřebuješ, já tu na tebe počkám. Proč neopustila ona jeho, nevěděl. Asi ho měla ráda. On ji taky. Sto roků cholery.</p>
			<p class="MLP_text_bez1radku_-12-0- ParaOverride-1">Teď František strouhal sýr na smaženky, zatímco žena třídila špinavé prádlo a&#160;tmavé házela do pračky, protože zítra měli naposledy v&#160;tomto týdnu nárok na sušárnu. František nad struhadlem myslel na <span class="MLP_znak_kurziva_11b">Mýty a&#160;legendy</span>.</p>
			<p class="MLP_text ParaOverride-1">Indián Tamapu si z&#160;lovu, poté co zabil ptáka urubu, přivedl do vesnice krásnou dceru urubího krále. Ale protože jeho matka snachu cizinku nenáviděla, rozhodli se novomanželé vyletět do království Urubů. Tam zase nenáviděl ptačí král svého lidského zetě, proto ho podrobil řadě zkoušek, které ho měly připravit o&#160;život. Tamapu s&#160;pomocí lesních zvířat všem nástrahám unikl, ale nakonec pochopil, že žít s&#160;královskou dcerou mu není souzeno, takže se po pavoučím vlákně spustil zpátky domů. František v&#160;té pověsti o&#160;lidech a&#160;bozích viděl hlavně příběh nemožnosti porozumění. Jen přemýšlel, jestli se Tamapu zabitím uruba provinil, a&#160;následující události tak na sebe přivolal jako trest, nebo jestli marnost vztahu s&#160;milovanou ženou byla v&#160;jeho osudu vkořeněná už od narození.</p>
			<p class="MLP_text ParaOverride-1">František smíchal nastrouhaný sýr s&#160;vajíčkem a&#160;poslouchal, jak v&#160;koupelně hučí pračka. Nalil si cachaçu, aby neztratil odvahu. Otočil se k&#160;oknu, ale kvůli tmě venku a&#160;světlu v&#160;kuchyni uviděl místo zasněžených horských vrcholků jenom svůj obličej, vyděšený k&#160;smrti.</p>
			<p class="MLP_text_bez1radku_-12-0- ParaOverride-1">Napadlo ho to nedávno, když se v&#160;časopise cukrovkářů dočetl o&#160;syndromu náhlého úmrtí: <span class="MLP_znak_kurziva_11b">„Dead in bed syndrom“ je uváděn jako příčina smrti až 6&#160;% diabetiků 1. typu mladších 40 let. Typickou obětí je mladý, dobře kompenzovaný diabetik, který jde večer normálně spát a&#160;ráno je nalezen mrtev. Nejčastější diagnóza zní: smrt v&#160;důsledku srdeční arytmie navozené nerozpoznanou hypoglykémií během spánku.</span></p>
			<p class="MLP_text ParaOverride-1">František tenkrát stránku z&#160;časopisu opatrně vytrhl a&#160;uložil ji do svých desek na poznámky.</p>
			<p class="MLP_text ParaOverride-1">Vešla do kuchyně už v&#160;teplácích. Pocítil takový příval něhy, že ji musel pohladit po paži. Na chvíli zatoužil odvést ji do ložnice. Spali spolu už jenom potmě, protože od jistého věku nechtěla, aby ji viděl nahou, ale zato si rozuměli tak, že dosáhli společného vrcholu po pár minutách, když chtěli. A&#160;většinou chtěli, protože tím zároveň ušetřili čas, který pak mohli strávit každý zvlášť.</p>
			<p class="MLP_text ParaOverride-1">„Co je?“ zeptala se skoro podezíravě.</p>
			<p class="MLP_text ParaOverride-1">„Nic, co by. Můžeš začít smažit, já zatim udělám ty drinky.“</p>
			<p class="MLP_text ParaOverride-1">Žena roztápěla pánev a&#160;František připravoval do sklenic caipirinhu podle návodu z&#160;internetu, pro sebe s&#160;cukrem, pro ženu se sladidlem.</p>
			<p class="MLP_text ParaOverride-1">„Na hřišti zase řvali cikáni,“ řekla.</p>
			<p class="MLP_text ParaOverride-1">Město nechalo opravit dětské hřiště, které teď přitahovalo obyvatele z&#160;ještě vzdálenějších čtvrtí, což místním vadilo. František pokrčil rameny.</p>
			<p class="MLP_text ParaOverride-1">„Ráno tu nějaký slečny jezdily na koni,“ řekl.</p>
			<p class="MLP_text ParaOverride-1">Pokrčila rameny. Olej syčel, František drtil limetky.</p>
			<p class="MLP_text ParaOverride-1">„Už sis píchla? Ať pak můžem jít rovnou jíst, až to dosmažíš…“</p>
			<p class="MLP_text ParaOverride-1">„Ještě ne.“</p>
			<p class="MLP_text ParaOverride-1">„Tak počkej, já ti to přinesu.“</p>
			<p class="MLP_text ParaOverride-1">Odešel do ložnice a&#160;za chvíli se vrátil s&#160;inzulínovým perem.</p>
			<p class="MLP_text ParaOverride-1">„Mám ruce od vajec,“ ukázala mu je.</p>
			<p class="MLP_text ParaOverride-1">„Tak já ti to píchnu,“ nabídl se a&#160;bodl.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Ráno Tamapua probudil zpěv z&#160;ptačího hřbitova přes ulici. Paqueta byla nejspíš jediné místo na světě, kde lidé svým domácím papouškům a&#160;dalším opeřencům založili opravdový hřbitov, s&#160;kamennými náhrobky a&#160;vtesanými epitafy, bílými sochami zemřelých v&#160;nadživotní velikosti a&#160;květinami a&#160;stromy všude kolem. Ve větvích téhle zahrady mrtvých s&#160;oblibou usedali živí ptáci a&#160;zpívali.</p>
			<p class="MLP_text ParaOverride-1">Inspektor se opláchl, oblékl a&#160;vyšel na ulici, kde už ho vůně banánového chleba vábila k&#160;Bom Jesusovi. Starý Antonio stál po pás v&#160;moři, rozhazoval sítě a&#160;nad ním kroužilo hejno racků, zatímco volavky rozvážně našlapovaly v&#160;mělčině blíž břehu.</p>
			<p class="MLP_text ParaOverride-1">Tamapu chtěl myslet na Ytuanu, ale místo toho myslel na svoji ženu. Myslel na ni ve sladké malátnosti, co mu na patře nechal spánek, v&#160;přesnosti Antoniových pohybů i&#160;v&#160;kruzích, které starému rybářovi nad hlavou kreslili ptáci… Tamapu na svoji ženu myslel víc v&#160;představách a&#160;příslibech než ve skutečnosti; myslel na ni ve věcech, ve kterých nebyla. To prozření ho překvapilo, proto se přiměl obrátit pozornost k&#160;Ytuanině případu.</p>
			<p class="MLP_text ParaOverride-1">U&#160;Bom Jesuse si k&#160;čerstvému chlebu dal misku křepelčích vajec a&#160;kávu. Oknem sledoval Antoniovu siluetu, teď strnulou v&#160;čekání, až ryby zaberou, a&#160;daleko za ním v&#160;mlžném oparu tušil Rio. Navyklými pohyby loupal vajíčka, vkládal je do úst a&#160;přemýšlel, jaké by to bylo, kdyby se už nikdy nevrátil. Jídelnu pomalu plnily staré ženy v&#160;černém, které se tu cestou z&#160;kostela zastavovaly na ranní kávu.</p>
			<p class="MLP_text_bez1radku_-12-0- ParaOverride-1">Zpátky na stanici našel inspektor Marcia zabraného do práce. Smečka toulavých psů prý poplašila koně, a&#160;ten rozkopl pouliční lampu. Místní měli zvířata rádi, takže psím tulákům se na Paquetě na rozdíl od Ria žilo dobře. Příhodám jako té dnešní nikdo nevěnoval pozornost, ale sepsat hlášení byla povinnost. Marcio od svého stolu vzhlédl skoro zoufale, protože ani inspektora zničená lampa nezaujala. Tamapuovy šedé buňky mozkové už naplno zaměstnávalo heslo Ytuaniny schránky.</p>
			<p class="MLP_text ParaOverride-1">Vzal si protokol případu, položil se venku do hamaky, napsal do telefonu dívčinu e-mailovou adresu a&#160;přemýšlel. Pro úplnost zkusil na přihlašovací stránce do pole „heslo“ vepsat postupně a&#160;v&#160;různých kombinacích její osobní údaje, jako jméno nebo cifry z&#160;data narození, a&#160;nezapomněl ani na jméno Lucas. Vyzkoušel taky nejčastěji používaná e-mailová hesla, tedy samotné slovo „heslo“ nebo číselnou řadu od&#160;1&#160;do&#160;9. Nepřekvapilo ho ale, že žádná z&#160;možností nefungovala. Zasněná dívka jako Ytuana&#160;– a&#160;o&#160;její slabosti pro sny inspektor nepochyboval&#160;– by si nezvolila něco tak všedního.</p>
			<p class="MLP_text ParaOverride-1">Tamapu se rozhlédl kolem sebe a&#160;uvažoval. Ytuana i&#160;Lucas pocházeli ze státu Pernambuco na severu Brazílie a&#160;poznali se v&#160;Riu na univerzitě. Proč se rozhodli odstěhovat na Paquetu, odkud se většina lidí jejich věku naopak snažila utéct do Ria za lepšími vyhlídkami? Odpověď byla zřejmá&#160;– <span class="MLP_znak_kurziva_11b">romantika</span>. Útěk před bouřlivým karnevalem velkoměsta. Lucas trávil siesty hraním na kytaru, Ytuana čtením knížek. Inspektor si vzpomněl, že sem na ostrov zasadil Joaquim Manuel de Macedo děj románu <span class="CharOverride-1">A&#160;</span><span class="MLP_znak_kurziva_11b">Moreninha</span>, prvního romantického díla brazilské literatury (které generace školáků znaly z&#160;čítanek a&#160;nikdy doopravdy nečetly). Tamapu zkusil nejdřív titul románu a&#160;potom jméno autora. <span class="MLP_znak_kurziva_11b">Chybné heslo</span>, odpověděla stránka v&#160;obou případech.</p>
			<p class="MLP_text ParaOverride-1">Ovšem Tamapu věřil, že literatura je správná stopa. Vyklouzl z&#160;hamaky a&#160;zašel do budovy pro <span class="MLP_znak_kurziva_11b">Mýty a&#160;legendy</span>&#160;– třeba Ytuaně nešlo ani tak o&#160;Paquetu, jako spíš o&#160;její indiánské dědictví. Zkusil slovo „Tupi“, tedy jméno zdejšího indiánského kmene, ale bez úspěchu. Potom s&#160;rostoucí netrpělivostí listoval Ytuaninou knihou a&#160;vepisoval do přihlašovací stránky slova, na která mu padl zrak.</p>
			<p class="MLP_text ParaOverride-1">Marcio mezitím zmizel, snad na obhlídku zničené lampy nebo na oběd. Stíny mangovníků se krátily, kostelní zvon odbil poledne. Tamapu setřel z&#160;čela pot, zaklapl knihu a&#160;přiznal si porážku. Nemohl strávit celý vyšetřovací den přemýšlením nad jedním slovem. Zavolal na expozituru a&#160;nechal se spojit s&#160;počítačovým technikem, kterému potom nadiktoval Ytuaninu adresu a&#160;pověřil ho prolomením hesla. IT odborníky tak trochu pohrdal, věřil, že žádný stroj se nevyrovná práci šedých buněk mozkových.</p>
			<p class="MLP_text ParaOverride-1">Technik za okamžik zavolal zpátky.</p>
			<p class="MLP_text ParaOverride-1">„Mám to heslo,“ hlásil. „Je zajímavé, že bylo nedávno změněno.“</p>
			<p class="MLP_text ParaOverride-1">„Kdy nedávno?“ vyštěkl inspektor.</p>
			<p class="MLP_text ParaOverride-1">„V&#160;sobotu.“</p>
			<p class="MLP_text ParaOverride-1">Tedy dva dny před Ytuaniným zmizením.</p>
			<p class="MLP_text ParaOverride-1">„A&#160;jaké je to heslo?“</p>
			<p class="MLP_text ParaOverride-1">„Tamapu…“</p>
			<p class="MLP_text ParaOverride-1">„Ano, Paolo?“</p>
			<p class="MLP_text ParaOverride-1">„Ale ne, to heslo je&#160;– <span class="MLP_znak_kurziva_11b">Tamapu</span>.“</p>
			<p class="MLP_text ParaOverride-1">Chvíli bylo na obou koncích ticho. Pak inspektor spěšně poděkoval a&#160;zavěsil. Teď už aspoň věděl, která pověst je pro případ klíčová.</p>
			<p class="MLP_text_bez1radku_-12-0- ParaOverride-1">Nejdřív se přihlásil do Ytuaniny e-mailové schránky. Našel v&#160;ní běžné dopisování s&#160;rodiči i&#160;profesory na univerzitě a&#160;zprávy z&#160;inter­netových obchodů. Ani občasná korespondence s&#160;Lucasem neodhalila nic důležitého&#160;– šlo vesměs o&#160;nákupní seznamy, které jeden z&#160;partnerů posílal, když ten druhý byl zrovna v&#160;Riu.</p>
			<p class="MLP_text ParaOverride-1">Zajímavější byly Ytuaniny zprávy jisté kamarádce z&#160;Pernambuca. Tamapu si poznamenal jméno, kdyby bylo třeba ji vyslechnout, ačkoli už z&#160;e-mailů zjistil, co potřeboval&#160;– Ytuana ve vztahu s&#160;Lucasem nebyla šťastná. Před časem ho zkusila opustit, ale nakonec se prašnými cestami doplazila zpátky do ulice Princezny Adelaide. Od té doby jiné muže nevyhledávala; nesnesla by, aby byl Lucas nešťastný, nesnesla by znovu ten výraz, který tenkrát říkal&#160;– dělej, co potřebuješ, já tu na tebe počkám. Proč neopustil on ji, nevěděla. Asi ji měl rád. Ona jeho taky. Láska za časů samoty.</p>
			<p class="MLP_text ParaOverride-1">Tamapu prohledal i&#160;koš a&#160;našel v&#160;něm poslední e-mail, který Ytuana dostala předtím, než zmizela. Odesílatel měl uživatelské jméno <span class="MLP_znak_kurziva_11b">Xamã</span>, tedy Šaman, a&#160;napsal Ytuaně jediné slovo: „Přijď.“ V&#160;koši byla i&#160;Ytuanina zpráva, která Šamanově reakci předcházela: „Potřebuju to.“ Ta kryptická a&#160;zároveň všeříkající výměna vzkazů proběhla v&#160;pondělí odpoledne. Inspektor hledal dřívější korespondenci se záhadným kouzelníkem, ale marně&#160;– Ytuana zřejmě koš pravidelně vyprazdňovala. I&#160;to o&#160;lecčems svědčilo.</p>
			<p class="MLP_text ParaOverride-1">Inspektor zavolal na expozituru; musel zjistit, kdo je to Šaman.</p>
			<p class="MLP_text_bez1radku_-12-0- ParaOverride-1">Potom nasedl na policejní kolo a&#160;vyrazil na druhou stranu ostrova, na místo činu. Všechny podrobnosti znal z&#160;Marciova protokolu, ale stejně se chtěl do paquetské džungle podívat. Když se ráno vrátil ze snídaně, řekl mu Marcio, že mezitím volali z&#160;Ria&#160;– nazítří prý konečně dorazí technici a&#160;psovodi, aby prohledali celý ostrov. Proto chtěl Tamapu vidět <span class="CharOverride-1">locus delicti</span> ještě dnes, v&#160;klidu a&#160;sám.</p>
			<p class="MLP_text ParaOverride-1">Kolo vrzalo a&#160;řídítka se samovolně stáčela k&#160;jedné straně, ale inspektor to ani nevnímal. Hlavu měl plnou Ytuanina případu, v&#160;němž Lucas rázem přestal být hlavním podezřelým. Šaman pravděpodobně nebyl Ytuanin milenec, protože ani její dopisy kamarádce nenasvědčovaly tomu, že by milence měla nebo toužila mít. Mohlo jít o&#160;drogy&#160;– „Šaman“ se ostatně jako přezdívka pro dealera nabízí&#160;–, ale inspektor doufal, že se mýlí; potom by se totiž jeho záhada zamčeného ostrova změnila v&#160;obyčejný mord se zakopanou mrtvolou, kterou zítra vystopují policejní psi.</p>
			<p class="MLP_text ParaOverride-1">Tamapu jel kolem růžovobílé koloniální vily, kde se kdysi natáčel film podle de Macedova srdceryvného románu, ale ani k&#160;ní nevzhlédl. Křižoval cestu sem a&#160;tam v&#160;opilých obloucích a&#160;nepřítomně při tom vyvažoval vychýlená řídítka.</p>
			<p class="MLP_text_bez1radku_-12-0- ParaOverride-1">V&#160;ulici Princezny Adelaide ho zastavila teskná kytarová melodie pronikající moskytiérou v&#160;okně Lucasovy garsonky. Opřel kolo o&#160;plot, vešel do domu a&#160;na konci dlouhé chodby zaklepal na Lucasovy dveře. Kytara ztichla a&#160;po chvíli inspektor zaslechl šouravé kroky. Dveře se otevřely, kruhy pod Lucasovýma očima, temnější než předtím, kontrastovaly s&#160;mladíkovou pobledlou tváří.</p>
			<p class="MLP_text ParaOverride-1">„Že nesmíte odjet z&#160;ostrova, neznamená, že nesmíte ven z&#160;bytu,“ řekl Tamapu co nejsrdečněji.</p>
			<p class="MLP_text ParaOverride-1">„Co bych venku dělal,“ vrhl Lucas na inspektora nejistý, skoro podezíravý pohled.</p>
			<p class="MLP_text ParaOverride-1">„Zvu vás na pivo.“</p>
			<p class="MLP_text ParaOverride-1">„Já pivo nepiju.“</p>
			<p class="MLP_text ParaOverride-1">„Tak na limonádu. Berte to jako předvolání k&#160;výslechu.“</p>
			<p class="MLP_text ParaOverride-1">O&#160;chvíli později už seděli na plastových židlích před hospodou. Byla to nahrubo omítnutá chatrč se střechou z&#160;vlnitého plechu a&#160;křivě pověšenou tabulí, která vábila na pivo Antarctica. Vlastníkem byl vysoký černoch, který se nezávisle na denní či noční době tvářil, jako by mu do tváře svítilo přímé slunce. Obzvlášť zakaboněný byl teď, protože ho Tamapu s&#160;Lucasem vytrhli z&#160;odpolední siesty. Praštil o&#160;stolek jednou antarcticou a&#160;jednou coca-colou a&#160;zmizel zpátky v&#160;boudě.</p>
			<p class="MLP_text ParaOverride-1">„Jak na vás Ytuana poslední dobou působila?“ začal Tamapu, když hospodský zmizel z&#160;doslechu. „A&#160;neříkejte, že normálně.“</p>
			<p class="MLP_text ParaOverride-1">Lucas pokrčil rameny. „Byla taková, trochu… jako ve snu. Jako by si někde lítala.“</p>
			<p class="MLP_text ParaOverride-1">„Mohla brát drogy?“</p>
			<p class="MLP_text ParaOverride-1">„To určitě ne,“ Lucas zavrtěl hlavou, ale bylo zřejmé, že si tím vůbec není jistý.</p>
			<p class="MLP_text ParaOverride-1">„Víte, že si nedávno změnila heslo e-mailové schránky?“</p>
			<p class="MLP_text ParaOverride-1">Lucas přikývl. „Myslím, že mi přestala věřit.“</p>
			<p class="MLP_text ParaOverride-1">Na chvíli se odmlčeli.</p>
			<p class="MLP_text ParaOverride-1">„Něco se muselo stát v&#160;džungli, bezprostředně před jejím zmizením,“ řekl pak inspektor. „A&#160;kdybyste ji pronásledoval, jak jste řekl do protokolu, myslím, že byste o&#160;tom věděl.“</p>
			<p class="MLP_text ParaOverride-1">Lucas se napil a&#160;těžce polkl. „Neběžel jsem za ní,“ vzdychl. „Byl jsem rád, že je pryč.“</p>
			<p class="MLP_text ParaOverride-1">Inspektor přikývl. „To vám možná zachránilo život. Slyšel jste Ytuanu někdy mluvit o&#160;člověku, který si říká Šaman?“</p>
			<p class="MLP_text ParaOverride-1">Mladík zavrtěl hlavou a&#160;tentokrát to působilo přesvědčivě.</p>
			<p class="MLP_text ParaOverride-1">„Myslím, že na ni v&#160;té džungli čekal,“ dodal inspektor.</p>
			<p class="MLP_text ParaOverride-1">Z&#160;chatrče se ozývalo chrápání, proto Tamapu nechal peníze na stole.</p>
			<p class="MLP_text ParaOverride-1">„Už nám nemusíte být k&#160;dispozici, můžete jet do Ria nebo domů do Pernambuca, jak se vám zlíbí,“ řekl Lucasovi na rozloučenou.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Na ostrově bylo mrtvo, obyvatelé trávili siestu ve svých domech, a&#160;na ulici zůstalo jenom sem tam toulavé psisko, uložené v&#160;palmovém stínu, a&#160;žebra se mu zdvihala v&#160;pravidelném, klidném rytmu. Tamapu cítil, že s&#160;každým šlápnutím do rozviklaných pedálů se po­otočí i&#160;soukolí v&#160;jeho hlavě a&#160;rozřešení Ytuanina případu se rýsuje stejně neodvratně jako silueta džungle na obzoru.</p>
			<p class="MLP_text ParaOverride-1">Vtom zazvonil telefon. Tamapu přijal hovor a&#160;uslyšel Paolův hlas: „Máme toho Šamana, inspektore. Tedy jeho IP adresu. Až vám řeknu, ze kterého počítače pocházejí ty e-maily…“</p>
			<p class="MLP_text ParaOverride-1">Následovala odmlka, kterou Tamapu nejdřív považoval za technikovu dramatickou pauzu. Pak zjistil, že se mu podle pravidel žánru vypnul telefon. Rozmrzele strčil hluchý přístroj zpátky do kapsy.</p>
			<p class="MLP_text ParaOverride-1">Když dojel k&#160;lesu, opřel kolo o&#160;strom, z&#160;jehož větví ho zvědavě pozorovala tlupa kosmanů. Hned uviděl bambusové houští, které si pamatoval ze svého snu&#160;– zelené větve trčely vzhůru a&#160;zlehka se prohýbaly jak kopí unavených válečníků. Na obou stranách houštiny se ke slunci drala neprostupná vegetace, takže bambus tvořil přirozenou bránu do této části džungle. Tamapu si všiml, že dvě kopí se překřížila do tvaru písmene X a&#160;v&#160;jejich průsečíku visí uškrce­né ptáče. Bolestně sykl. Podíval se pozorněji a&#160;zjistil, že kousek opodál je prázdné hnízdo. Ptáče se muselo polekat někoho, kdo prošel houštinou, vyskočit ven a&#160;uvíznout krčkem mezi bambusy. Tamapu sáhl na bezvládné, sotva ochmýřené tělo&#160;– bylo ještě teplé.</p>
			<p class="MLP_text_bez1radku_-12-0- ParaOverride-1">Džungle stoupala do kopce a&#160;Tamapu stoupal s&#160;ní. Prošel kolem opuštěné vojenské základny, překročil zástup jaguářích mravenců a&#160;klestil si cestu snovou vůní divokých květin. Najednou zaslechl slabý úder. A&#160;další. Zastavil se a&#160;naslouchal, ale nedokázal určit víc než směr. Sek. Sek. Sešel ze stezky a&#160;opatrně se prodíral porostem. Paquetská džungle je malá, při pohledu zvenčí vlastně jen zarostlý kopec, ale když člověk sejde z&#160;cesty, dostávají vzdálenosti nový rozměr. I&#160;čas je jiný. Tamapu se snažil dávat pozor na hady a&#160;vyhýbat se tlustým pavučinám. Občas se porostem prosmýklo zvíře, jehož podobu jenom tušil. Údery sílily, teď už Tamapu dokázal určit, že jejich původce je člověk. Jako by někdo sekal do měkkého dřeva. Tamapu ostražitě našlapoval a&#160;po tváři mu stékal pot, který komáři hltali spolu s&#160;jeho krví. Cítil vodu, stojatou, trochu tlející. Podle čím dál zřetelnějších úderů Tamapu rozpoznal mačetu. Ten člověk tedy má zbraň, kdežto inspektor nechal pistoli na stanici. Pomalu rozhrnoval větve a&#160;komáři i&#160;pach vody byli stále štiplavější.</p>
			<p class="MLP_text ParaOverride-1">Konečně se vegetace rozestoupila a&#160;Tamapua bodl do očí odraz světla v&#160;laguně. Odpolední slunce procházelo korunami stromů zešikma jako vitráží a&#160;nad hladinou vytvářelo šerosvitnou náladu barokní kaple. <span class="MLP_znak_kurziva_11b">Pérola barocca</span>, nepravidelná perla, taková byla laguna na Paquetě, ohraničená mohutnými balvany. Jenom ty údery mačetou rušily kostelní klid. Šaman stál na jednom z&#160;kamenů, otočený k&#160;Tamapuovi zády, a&#160;sekal liány smrti. U&#160;nohou mu ležela kupka lián už sklizených a&#160;vedle, na vyhaslém ohništi, odpočíval měděný kotlík.</p>
			<p class="MLP_text ParaOverride-1">Nad korunami stromů proletěl urubu.</p>
			<p class="MLP_text ParaOverride-1">Šaman se otočil, vzhlédl a&#160;hned nato se jeho pohled střetl s&#160;Tama­puovým.</p>
			<p class="MLP_text_bez1radku_-12-0- ParaOverride-1">„<span class="MLP_znak_kurziva_11b">Olá</span>,“ pozdravil inspektor.</p>
			<p class="MLP_text ParaOverride-1">„<span class="MLP_znak_kurziva_11b">Olá</span>,“ odpověděl Marcio.</p>
			<p class="MLP_text ParaOverride-1">Tamapu se vyšvihl na jeden z&#160;balvanů a&#160;vydal se po obvodu laguny k&#160;mladému kolegovi. Marcio měl v&#160;ruce mačetu a&#160;v&#160;pouzdře služební zbraň&#160;– Tamapu věděl, že se musí dostat až do osobní vzdálenosti, kdy pistole přestane mít rozhodující slovo.</p>
			<p class="MLP_text ParaOverride-1">„Uklízíte stopy,“ prohodil konverzačně. „Pochopil jste, že dřív nebo později si přečtu Ytuaniny e-maily a&#160;objevím tohle místo. Překvapila vás jenom rychlost mých šedých buněk mozkových.“ Nepovažoval za nutné Marciovi vysvětlovat, že heslo prolomil počítač; do stávající atmosféry se to vůbec nehodilo.</p>
			<p class="MLP_text ParaOverride-1">„Stůjte!“ zavolal Marcio a&#160;ruka mu sklouzla k&#160;opasku.</p>
			<p class="MLP_text ParaOverride-1">„Připravoval jste Ytuaně <span class="MLP_znak_kurziva_11b">yagé</span>, nápoj z&#160;lián smrti,“ pokračoval Tamapu a&#160;chůzi zpomalil, ale nezastavil.</p>
			<p class="MLP_text ParaOverride-1">„My jim říkáme liány duše!“ opáčil Marcio.</p>
			<p class="MLP_text ParaOverride-1">„Vy, to znamená ‚šamani‘?“ řekl Tamapu tak, aby uvozovky kolem „šamanů“ nešly přeslechnout. „Zřejmě jste nebyl moc dobrý šaman, když je Ytuana mrtvá. Namíchal jste jí ten lektvar moc silný?“</p>
			<p class="MLP_text ParaOverride-1">Yagé je indiánský nápoj, tisíce let používaný jako náboženská svátost i&#160;lék. Přístup k&#160;němu má jenom šaman, protože v&#160;nezkušených rukou může yagé způsobit smrt, ale i&#160;leccos horšího. Smyslem pití yagé je znovuzrození a&#160;setkání s&#160;duchy, z&#160;nichž ovšem někteří můžou být zlí. V&#160;posledních staletích se nápoj z&#160;lián duše nebo smrti rozšířil taky do obřadů afro-brazilských kultů, a&#160;dokonce některých křesťanských církví, nejnověji potom mezi turisty. Proto se dnes za šamana vydává kdekdo, což je zrádné i&#160;proto, že na účinek nápoje mají vliv taky myšlenky a&#160;úmysly člověka, který ho připravil.</p>
			<p class="MLP_text ParaOverride-1">„Ytuana není mrtvá!“ vykřikl Marcio.</p>
			<p class="MLP_text ParaOverride-1">„Jistě, její duše bloudí mezi pralesními duchy,“ ušklíbl se Tamapu. „A&#160;tělo jste zakopal tady?“</p>
			<p class="MLP_text ParaOverride-1">Zbývalo už jen pár kroků.</p>
			<p class="MLP_text ParaOverride-1">Marcio vytrhl z&#160;pouzdra pistoli. „Stůjte, nebo budu střílet!“</p>
			<p class="MLP_text ParaOverride-1">„To můžete, ale v&#160;Riu znají IP adresu vašeho počítače. Vědí, že Šaman jste vy.“</p>
			<p class="MLP_text ParaOverride-1">Marcio zpanikařil. Rozmáchl se mačetou, aby inspektora ještě vteřinu udržel v&#160;patřičné vzdálenosti, a&#160;pistoli si přitiskl k&#160;hlavě. Zmáčkl spoušť, ale kulka se vzpříčila ve zrezivělé hlavni. Tamapu provedl ukázkový <span class="MLP_znak_kurziva_11b">ataque</span> jak z&#160;dob svojí capoeirové slávy, přiskočil, snížil těžiště a&#160;přesným kopem zasáhl Marcia do prsou. Ten s&#160;heknu­tím sletěl do laguny a&#160;mohutné šplouchnutí vyplašilo divoké papoušky z&#160;korun stromů.</p>
			<p class="MLP_text_bez1radku_-12-0- ParaOverride-1">Tamapu si mnul koleno. Marcio pomalu vstával z&#160;vody, držel si naražená žebra a&#160;popadal dech. Pistole i&#160;mačeta neškodně ležely na dně.</p>
			<p class="MLP_text ParaOverride-1">„Polezte ven,“ podal mu Tamapu ruku. „Zapomenu na to, co se tu teď stalo, i&#160;na to, že jste chtěl očernit nevinného, když mi popíšete, co se tady v&#160;pondělí odpoledne opravdu odehrálo.“</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Večeře byla snědená, pražská mordparta vyřešila svůj poslední případ a&#160;nahradil ji proud reklam. Seděli na pohovce, břicha bezstarostně povolená.</p>
			<p class="MLP_text ParaOverride-1">„Chce se mi spát,“ zívla a&#160;složila mu hlavu na rameno jako kdysi.</p>
			<p class="MLP_text ParaOverride-1">Vzal ji za ruku, byla chladná a&#160;vlhká.</p>
			<p class="MLP_text ParaOverride-1">„Dala bych si něco sladkýho.“</p>
			<p class="MLP_text ParaOverride-1">Políbil ji na orosené čelo, přitiskla se k&#160;němu. V&#160;tu chvíli byl šťastný jako první den toho maturitního jara, kdy se o&#160;něj zlehka opírala cestou domů. Její rodina tehdy bydlela na kraji města a&#160;František si vzpomínal, že na poli v&#160;dálce se ve zvířeném prachu honily dva secí stroje jako zelení nosorožci. Věděl, že i&#160;ona je šťastná. Vzpomněl si na citát, který by se hodil jako motto detektivky z&#160;Brazílie&#160;– Márquez jím uvedl svoji <span class="MLP_znak_kurziva_11b">Kroniku ohlášené smrti: Láska se loví z&#160;výšky</span>.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Slunce zmizelo za vrcholkem kopce a&#160;hladina laguny potemněla. <span class="MLP_znak_kurziva_11b">Pérola negra</span>. Tamapu si vzpomněl na pověst z&#160;Ytuaniny knihy, o&#160;jaguárovi, který po laguně posílal svoje oči, a&#160;pátravě prohlédl vodní plochu. Džungle kolem nich ožívala výkřiky opic a&#160;ptáků. Marcio dokončil svůj příběh a&#160;chvěl se po celém těle. Tamapu to připisoval jeho nedobrovolné koupeli, než si uvědomil, že se chvěje i&#160;on sám. Mlčeli.</p>
			<p class="MLP_text ParaOverride-1">Konečně Tamapu řekl: „Máte jedinou šanci, jak se z&#160;toho dostat. Pak ode mě budete mít pokoj a&#160;policii namluvíte, co budete chtít. Pravdu by vám stejně neuvěřili.“</p>
			<p class="MLP_text ParaOverride-1">Marcio k&#160;němu polekaně vzhlédl. „Jak to myslíte? Jakou jedinou šanci?“</p>
			<p class="MLP_text ParaOverride-1">„Uvaříte to i&#160;pro mě.“</p>
			<p class="MLP_text ParaOverride-1">Marcio chvíli nechápavě zíral, ale nakonec porozuměl. Beze slova se zvedl a&#160;začal rozdělávat oheň, v&#160;jehož světle potom roztloukal nasekané liány&#160;–</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">O&#160;dva dny později vyšel v&#160;místním deníku článek, který začínal zhruba takhle: <span class="MLP_znak_kurziva_11b">Skokem z&#160;okna svého bytu spáchal sebevraždu František Hodkovský, oblíbený autor detektivních knih, držitel čestné medaile našeho města. Policie později v&#160;bytě nalezla mrtvé tělo jeho manželky. Zemřela nejspíš ve spánku po těžkém diabetickém záchvatu, cizí zavinění policejní mluvčí vyloučil. Policie pracuje s&#160;hypotézou, že právě její smrt byla motivem spisovatelovy sebevraždy. „Je to obrov­ská ztráta,“ uvedl Hodkovského nakladatel s&#160;tím, že chystá vydání autorovy poslední, nedokončené prózy V&#160;království Urubů a&#160;dotisk románu Vražda v&#160;Polskim Expressu.</span></p>
			<p class="MLP_hvezdicky ParaOverride-1">* * *</p>
			<p class="MLP_dopis_bez1radku_-I- ParaOverride-1">Tamapu už neměl žádnou naději žít se ženou, kterou miloval. Rozhodl se tedy podle pavoukových rad, že si zachrání alespoň život a&#160;dostane se na zem živ a&#160;zdráv. Ještě dlouho potom, kdykoli uviděl třpytící se pavučinu na slunci, se mu zdálo, že má tvar obrovského žebříku a&#160;on stoupá po příčkách, aby znovu našel v&#160;oblacích, v&#160;království Urubů, královskou dceru.</p>
			<p class="MLP_dopis_podpis_-I- ParaOverride-1">— Mýty a&#160;legendy amerického kontinentu</p>
		</div>
</body>
</html>