---
title: "Ďáblův doktor a\_mrtvý wallaby"
contentType: prose
---

> _Pole jsou špatná a kamenitá, většinu z nich nelze orat, ale jen rozrýt hákem. (…) Vlastní úroda stačí zdejším poddaným většinou na méně než čtvrt roku, zbývající potravu jsou nuceni kupovat a za neúrody trpí hladem. Dobytek většinou před zimou prodají, pokud si ho však nechají, je na jaře tak zbědován, že ho stěží dopraví na pastvu._

— Z Tereziánského katastru českého I.

> _Od Šumburka přehlédne se celá krajina na vše strany, také jest zde proslulý doktor, který jest velmi stár, ale výtečně prý nemocné léčí a hojí._

— Z cestovního deníku císaře Josefa II.

### Ďábel

„Teufel,“ představil se můj nový nakladatel a odložil si plášť. Četl ve sborníku Kruhu autorů Liberecka moje povídky na motivy jizersko­horských pověstí a nabídl mi vydání knížky, takže teď přijel za mnou do kanceláře, abych podepsal nakladatelskou smlouvu.

„Dáte si něco k pití, kafe, čaj?“

„Přinesl jsem něco slavnostnějšího,“ řekl Teufel a vytáhl z aktov­ky nazlátlou lahev. Nechtěl jsem odporovat někomu, kdo má v rukou osud mojí knižní prvotiny, takže jsem donesl dvě sklenice a alespoň džbánek vody na zředění. V místnosti se šeřilo. Slyšeli jsme vrzání schodů a bouchání těžkých domovních dveří, jak poslední archiváři odcházeli domů. Naše budova stojí na konci města, za okny je už jenom les a výpadovka na Prahu.

„Máte to tu pěkný,“ prohodil Teufel. Sto let předtím, než se sem přestěhoval okresní archiv, sídlil v tomhle domě sirotčinec a někteří kolegové tvrdí, že tu pořád cítí smutek dávno zmizelých chovanců. Rozsvítil jsem aspoň stolní lampu a rozpálil si útroby douškem whisky.

Teufel ke mně přes stůl posunul smlouvu. Zběžně jsem pročetl údaje o minimálním vydaném nákladu a procentech ze zisku, i když jsme oba věděli, že budu souhlasit se vším. Přiložil jsem hrot propisky k papíru, ale vytlačil do něj místo písma jen slabou rýhu.

„Dopsala mi náplň,“ neřekl jsem ani, protože Teufel už mi přes stůl podával svoje plnicí pero. Když jsem ho vzal do prstů, bylo horké, zřejmě ho měl dlouho v náprsní kapse. Pak jsem rudým inkoustem napsal svoje jméno.

  

> Pití nám rozvázalo jazyky a zbytek večera jsme si jen tak povídali. Teufel mi řekl o svých literárních kontaktech v Austrálii a na Novém Zélandu, a že jestli dostaneme grant z ministerstva, mohli bychom tu knížku nechat přeložit do angličtiny.

„Myslíte, že pověsti z Jizerek tam budou někoho zajímat?“ pochyboval jsem polichoceně a nechal si dolít.

„Určitě, je to místopisný, a zároveň univerzálně srozumitelný, přesně po tom je dneska sháňka na veletrzích. Ta pověst o Kittelovi – _Ďáblův doktor_, _Faust Jizerských hor_ – ta má potenciál.“

Dmul jsem se opileckou pýchou, jako bych doktora Kittela sám vymyslel. Ukázal jsem k oknu. „Kdyby nebyla tma, tak támhle uvidíte hřeben Černý studnice. Na druhý straně je Krásná, dřív se jí říkalo Šumburk, a tam Kittel žil. Dodneška tam stojí Burk, jeho dům.“

„A jak to bylo s tou čarodějnou knihou, co málem zabila jeho děti?“

Tohle zajímalo každého. Doktor Kittel dosáhl takových léčitelských úspěchů, že už během jeho života ho lidé pokládali za černokněžníka; a jednou, když zrovna pobýval u pacientů v Praze, se prý jeho děti vkradly k němu do pracovny a začaly číst v knize, kterou tam našly. Čím déle četly, tím víc obloha nad Burkem temněla hejny černých ptáků s očima krvavě planoucíma. Kittela se zmocnila zvláštní předtucha, proto usedl na svůj kouzelný plášť a letěl tryskem k domovu. Dorazil v poslední chvíli, protože ďáblové v ptačích tělech právě rozrazili okno a vtrhli do pracovny, aby děti uklovali. Kittel popadl knihu, přečetl pozpátku vyvolávací zaří­kadla, a havrani ustoupili. Potom svoje kouzelné spisy zakopal kdesi v okolí Burku, aby nebyly nebezpečné dalším lidem.

„Něco vám ukážu,“ pronesl jsem důležitě. Seběhl jsem o patro níž do trezoru, do přihrádky číslo devět, vytáhl odtud kazetu z tvrdého papíru a spěchal s ní zpátky nahoru.

„Máme jednu z knih, co Kittelovi nejspíš patřily,“ vytáhl jsem _Smržovský grimoár_ z ochranné kazety. „Největší poklad našeho archivu.“

Položil jsem knihu před Teufela. Byla zrestaurovaná, dezinfikovaná, zbavená plísně, doklížená, s listy zpevněnými japonským ručním papírem a vsazená do nové vazby, ale nic to neubíralo na kouzlu, které na nás oba dýchlo, když ji Teufel otevřel a slabikoval německý nadpis.

D. Johanna Fausta kniha mirákulí, uměn a divů neboli jeho vlastní rukopis, zvaný Trojnásobné pekelné zaříkání, čímž já jsem přinutil duchy, aby mi museli přinést, po čem jsem toužil, ať zlato nebo stříbro, poklady velké či malé, také zázračný kořen, i co jinak ještě na Zemi jest, všeho jsem se domohl pomocí této knihy, také moci duchy opět osvobodit.

„Duchy?“ zeptal se Teufel, jako by si nebyl jistý správným překladem.

„Duchy pekelný říše,“ přikývl jsem. „Ďábly.“

„A tu knihu opravdu napsal Faust?“

Znovu jsem přitakal. „Tohle je samozřejmě opis. A v některejch pasážích se navíc od originálu liší.“

Pod názvem knihy byl připsaný letopočet: _Lion MCDLXIX_.

„1469?“ vzhlédl Teufel nedůvěřivě.

„Ten letopočet neodpovídá,“ souhlasil jsem a musel ocenit jeho přehled. „Faust svoji knihu vydal až roku 1501 a tenhle opis pochází asi z osmnáctýho století. Tím datováním chtěl opisovač nejspíš jenom zvýšit cenu tý knihy.“

„A ví se, kdo to byl, ten opisovač?“

Pokrčil jsem rameny a vykládal mu, jak grimoár před víc než osmdesáti lety našel učitel Meissner v Lučním mlýně na Smržovce a že mlynářova rodina byla příbuzná s Kittelovými a jejich předek dělal písaře na zámku v Sychrově, kde možná tu knihu opsal a potom ji dal Kittelovi. „Ale jsou to jenom dohady, přesně se to nedá zjistit…“

Teufel přikyvoval a upřeně si prohlížel druhý list. Pod nápisem _Nigre Manti_a, tedy _Černé umění_, tam byl nakreslený dvojitý kruh rozdělený na sféru hmotného a nehmotného světa; uprostřed stál černý pták se zázračným kořenem v zobáku.

„Nádhera,“ Teufel knihu opatrně zavřel. Povstal, dolil nám a podal mi moji sklenici. „Děkuju vám, že jste mě tak obohatil.“

Usmál jsem se skoro zjihle a obrátil do sebe svoji whisky. Blesklo mi hlavou, že je najednou _nějaká ztuchlá_.

Probudila mě urputná bolest hlavy. Všude byla tma a na chvíli se mě zmocnil strach, že jsem oslepl, ale nakonec jsem nahmatal stolní lampu a rozsvítil. Před očima mi stála poloprázdná láhev, s námahou jsem zaostřil na etiketu Devil’s Share. Sklenice byly umyté, jinak na stole neleželo nic – ani moje nakladatelská smlouva a samozřejmě ani _Smržovský grimoár_.

Abych měl jistotu, že se mi to celé nezdálo, dovrávoral jsem dolů k trezoru; přihrádka devět byla bezútěšně prázdná. Na záchodě jsem si opláchl obličej a vrávoral zpět do kanceláře. Netušil jsem, jaká je sběratelská hodnota _Smržovského grimoáru_, ale jeho hodnota historická byla nevyčíslitelná. Oproti ostatním opisům Faustovy knihy je unikátní v tom, že obsahuje i takzvaný _Klíč_, mystické poučení, jak se osvobodit z moci ďábla, kdyby mu neopatrný čtenář navzdory Faustovu varování upsal duši. Zároveň je ten rukopis důležitý doklad o rozšíření faustovské pověsti, a vůbec víry zdejších horalů v nadpřirozeno. Polkl jsem kyselou slinu. Bylo jasné, že mě vyhodí z práce, a zřejmě mě i zažalují.

  

> Když jsem se potácel dolů do města, německé vily na mě zíraly lhostejnými skelnými pohledy a fáborky nad autobazarem chichotavě šelestily v nočním větru. Napadlo mě, že Teufel třeba ještě nestihl odjet… Křižoval jsem prázdné ulice a marně se ptal v recepcích hotelů, kde mě pokládali za opilce a výtržníka.

V krvi mi vířily zbytky Devil’s Share i Teufelových hypnotik.

Domů jsem šel přes hráz. Za přehradou se černal náš věžák, kde svítilo už jen okno sochaře Slívy v posledním patře a odsud to vypadalo jak pokračování hvězdné oblohy. Nedávno jsem četl o teorii astronomů, že kolem Slunce kdysi obíhalo o jednu planetu víc, ale gravitace ostatních planet ji vytlačila z oběžné dráhy a ten ztracený svět prý dodnes bloudí vesmírem. Myslel jsem na svoji ženu, a jak naše postel ze začátku voněla čerstvým dřevem. Na hladině pode mnou se převalovalo hejno kaprů a vytvářelo divoké, proměnlivé obrazce ve světle hrázních luceren. Zmámeně jsem na ně zíral, nakloněný přes zábradlí. Staří mystici říkají, že všechna magie je v přírodě a adepti čarodějnictví musejí přírodu pokorně pozorovat. Astrofyzici pomocí pokusů s laserovými paprsky vymysleli teorii, jak mohl na Zemi vzniknout život, a přitom pořád nedokážou život definovat a říct, v čem spočívá jeho jedinečnost. Vzpomněl jsem si na sousedku, která před lety skočila z druhé strany hráze, ale dole se zabořila po kolena do bahna, takže se nezabila, jenom si rozdrtila nohy; s ohleduplně nezúčastněným pohledem jí dneska otevíráme dveře výtahu, aby mohla s vozíkem projet. Odstoupil jsem od zábradlí, protože se mi pekelně zatočila hlava. Cítil jsem, jak mi do krku stoupají žaludeční šťávy, a ke křoví za koncem hráze jsem doběhl v poslední chvíli.

### Markétka

Následující den byla naštěstí sobota. Spolkl jsem brufen, uvařil si kafe a progoogloval Teufelovo jméno – podle očekávání na mě vyskočila jen německy psaná hesla o čertech a množství obrázků rohatců s vidlemi i bez nich. Na stránkách nakladatelství, kterým se Teufel zaštiťoval, jeho jméno taky nikde nebylo. Napsal jsem mu na adresu, z níž mě před týdnem oslovil, ale e-mail se vrátil jako nedoručitelný. Přemýšlel jsem, co dělat dál.

Teufel měl svůj plán dokonale promyšlený, a i když tváří v tvář _Smržovskému grimoáru_ dokázal zahrát překvapení, musel o něm vědět dopředu. Napadlo mě přeptat se v Kittelově muzeu v Krásné, kde vystavují několik doktorových knih včetně repliky grimoáru a kde mohli Teufela do jabloneckého archivu nasměrovat.

Bylo svěží dopoledne, a i když den předtím ještě trochu sněžilo, vzduch voněl syrovým jarem. Dohustil jsem si duši a vyjel na kole směrem, kde z hřebene jak osten vyrůstala rozhledna Černá studnice. Studený vzduch mi dělal dobře, takže jsem skoro zapomněl, že do Krásné jedu kvůli ukradenému grimoáru, a užíval si stoupání proti proudu řeky Nisy, která v kopcích připomínala spíš potok, jak obtékala balvany porostlé mechem. Na druhé straně černostudničního hřebene silnice klesala kolem stoletých vil, opatřených cedulemi jako Penzion Euro, a zanedlouho už se z údolí vynořila věž svatojosefského kostela. Ten nechal postavit doktor Kittel, podle pověsti proto, aby spasil svoji duši před ďáblem.

  

> Zastavil jsem u Burku; velká roubená stavba budila úctu i dneska, tím spíš musela před dvěma staletími působit na vesničany jako hrad. Kittelovo muzeum sídlilo v menším domku naproti. Opřel jsem kolo o kamennou zídku, kterou si prý Kittel nechal postavit pekelnými havrany, a vešel dovnitř.

Byl jsem jediný návštěvník, takže ke mně hned přitančila průvodkyně. Mohli jsme být vrstevníci, ale ona vypadala jiskrně a svěže.

„Vítejte u nás v Kittelově,“ spustila naučeně, přitom mě pátravě pozorovala. „Prohlídku začneme v expozici věnované přírodnímu léčitelství…“

„Promiňte, zajímá mě _Smržovský grimoár_,“ přerušil jsem ji. Když jsem promluvil, pátravý pohled jí z tváře zmizel a nahradil ho spokojený úsměv, jako kdyby právě přišla na to, kdo doopravdy jsem.

„Tudy prosím,“ vedla mě kolem rozvěšených bylin do zadní světnice.

Prošli jsme kolem vitríny, v níž leželo několik svazků z Kittelovy knihovny – _Kniha o životě pána Ježíše_, kněžský herbář nebo švabachem psaný rukopis kázání – a taky _Smržovský grimoár_, tedy jeho černobílá kopie ofocená na levném papíře. Kniha byla otevřená na straně s kresbou hada navinutého na holi a text pod obrázkem v překladu zněl:

Had z lískového keře k mnoha svobodným uměnám poslouží, získáš jej pod lískovým keřem a nesmíš se jej rukou dotknout, tedy jakmile uvidíš jej, ihned si jej podmaň tím, že lískovou hůl uchopíš a tou jej uhodíš. Hlavu a kůži při sobě nos, tak před všemi nepřáteli svými jistý si budeš a vždy nad nimi vítězit budeš, též přízeň velkých pánů získat můžeš.

„Figura _lískovýho hada_,“ pronesl jsem, abych se trochu předvedl. „Je zajímavý, že hada najdete snad ve všech mytologiích, i v těch, co nevycházej z křesťanství. Třeba _duhovej had_ Austrálců…“

Rozesmála se. „To vždycky balíš holky na přednášky o hadech?“

Udiveně i dotčeně jsem na ni pohlédl.

„Jsme spolu chodili na gympl,“ řekla vesele. „Markéta. Pamatuješ?“

Nepřesvědčivě jsem se usmál.

„Nepamatuješ,“ pochopila.

„Tys chodila do béčka,“ zkusil jsem to.

„Do áčka, o rok níž.“

„Jasně,“ pořád jsem netušil.

„Jsem nedávno v Kauflandu potkala Veroniku z béčka, znáš? Seděla za kasou, tak povídám: ‚Seš tady na brigádě?‘ A ona prej: ‚Ne, to je na furt.‘ To byl trapas.“

„No jo, ne všichni děláme, co jsme tenkrát dělat chtěli,“ pronesl jsem duchaplně, jak se na staršího spolužáka sluší.

Chvíli jsme se bavili o profesorech z gymnázia, než jsem se osmě­lil k otázce: „Prosím tě, Markéto, nevyptával se tady nedávno někdo na grimoár?“

Popsal jsem jí Teufela.

„Ty seš soukromej detektiv nebo tak něco?“ rozšířily se jí oči.

„Dělám si takový,“ zrozpačitěl jsem, „soukromý pátrání.“

„Toho jsem tady neviděla,“ zavrtěla hlavou a zavolala ještě kolegovi, se kterým se v muzeu střídá. Ani jemu Teufelův popis nic neříkal.

„Ale zkus ještě mýho strejdu, za ním choděj lidi ptát se na tyhle kouzelný knihy a magický věci.“

„Strejdu?“

„No,“ zrozpačitěla teď ona, „říká si libereckej Hanussen. S ním je to trochu na dlouho, lepší bude, když za ním zajedeš.“

Pokrčil jsem rameny a nechal si na kus papíru napsat jeho telefonní číslo. Pak jsem v návalu sebevědomí řekl: „Nechceš mi tam přidat taky svoje?“

Zasmála se a zapsala na lístek i svůj telefon.

„V kolik tady dneska končíš?“ zkoušel jsem to dál.

„V šest, přijede pro mě manžel. Nechceš hodit do Jablonce?“

Ustoupil jsem mimoděk o půl kroku.

„Ne, dobrý, jsem tu na kole.“

„Se někdy stav, pokecáme,“ řekla. „Budeš mi vyprávět o tý svojí detektivce.“

### Mistr

V patře nade mnou bzučel vysavač jako mechanický komár. Myslel jsem na dobu, kdy se věřilo v ďábly, kdy zuřila sedmiletá válka a v místě našich paneláků tábořili Švédové, kdy horami putovali pašeráci a v lesích hřměly přestřelky mezi myslivci a pytláky, takže ještě dneska leží pod jehličím olověné kule, odlité z kradených kostel­ních rámů. Rád jsem studoval pověsti z těch časů a vkládal do nich kus svojí samoty. Když Teufel zneužil moje psaní, zasáhl mě na nekrytém místě a já byl teď rozhodnutý dostat ho za každou cenu. Pohled mi zabloudil ke zdi, kde visela myslivecká dýka po dědovi – byla to jediná použitelná zbraň, kterou jsem doma měl.

Zavolal jsem _libereckému Hanussenovi_. Vzal telefon skoro okamžitě, představil se svým občanským jménem, a teprve když jsem mu vysvětlil, proč se s ním chci sejít, začal mluvit jako mystik. Domluvili jsme si schůzku v Café Reichenberg na dnešní odpoledne, protože zřejmě taky neměl v neděli nic lepšího na práci.

V patře nade mnou už se neozýval vysavač, ale ječení. To se hádaly matka s dospívající dcerou. Otec v takových chvílích odcházel ověšený rybářskou výstrojí a já ho potom vídal kráčet podél přehrady do míst, kde jsou zkosené, zarostlé břehy a nikdo tam rybáře neruší. Vždycky jsem se ho chtěl zeptat, proč se kapři v noci převalují po hladině, ale když jsme se náhodou potkali ve výtahu, jenom jsme mlčeli a se sklopenými hlavami přepočítávali každý svoje klíče.

  

> Tramvaj do Liberce jela kolem prosečského lesa, kde kdysi na formanské vozy číhal pověstný loupežník Schmirgel, a dál podél Nisy, připomínající občas stoku, jak se u stavidel hromadily plastové lahve, polámané větve a nažloutlá pěna. Vystoupil jsem v centru plném prázdných obchoďáků a vystoupal k náměstí, kde se tyčila secesní budova Café Reichenberg. Hanussen už čekal před vchodem a kouřil.

„Jdete za mnou!“ zamával na mě s cigaretou mezi prsty.

„Jak jste mě poznal?“ užasl jsem, aby měl radost.

„Dokážu číst v lidech,“ řekl skromně, naposledy potáhl, odhodil nedopalek a otevřel nám dveře. Měl vysušené, vrásčité tváře, jako mívají staří kuřáci, a v jeho pohledu bylo opravdu něco hypnotického.

„Víte, kdo byl Hanussen?“ překvapil mě, když jsme se usadili.

„Vím,“ řekl jsem trochu stísněně.

„Myslíte na to, že to byl Hitlerův jasnovidec, nemám pravdu?“ díval se mi upřeně do očí. „Ale Hanussen byl hlavně _fenomenální_ jasnovidec! V týhle kavárně,“ ťukal prstem do stolu, „mi vyprávěla jedna stará německá tanečnice – ona se po válce nějak vyhnula odsunu –, že kdysi přijel do Liberce do divadla Hanussen a z přívěsku, co měla na krku, jí přečet celej budoucí život.“

Přišla servírka. Hanussen s ní chvíli žertoval a snažil se něco vyčíst z jejího náramku. Když odešla, řekl jsem: „Vaše neteř povídala, že za vámi chodí lidi pro radu v různejch věcech, třeba i ohledně kouzelnejch knih. Neptal se vás v poslední době někdo na _Smržovskej grimoár_?“

„Každou chvíli se někdo ptá. Tuhle jeden psal, jestli bych mu ho nepomoh přeložit do angličtiny. Že si neví rady s těma mystickejma výrazama. Tam máte věty jako _O Samiha Aseffonila Ja La Mifflahi Mehahinesi Milonahiriel_. Musíte dosáhnout určitýho stupně zasvěcení, abyste pochopil, co to znamená.“

Servírka nám donesla kávy, snažil jsem se udržet Hanussenovu pozornost.

„Kdy vám ten člověk psal?“

„Asi před tejdnem,“ odpověděl Hanussen. „Nemáte cigaretu? Mně došly.“

„Bohužel,“ zavrtěl jsem hlavou. „Když tak naproti jsou Vietnamci. A kde vzal na vás kontakt?“

„Mám internetový stránky,“ řekl Hanussen trochu vyčítavě. „Zná je každej, kdo se jenom trochu zajímá o magii.“

„No jo vlastně, ty jsem pročítal,“ vařil jsem z vody. „A proč se zajímal o ten překlad?“

„Že prej je z nakladatelství a budou grimoár vydávat. Pro zahraniční trh.“

Málem jsem zvrhl hrnek.

„Jak se ten člověk jmenuje?“

„Představil se jako Kromlech, křestní už si nevybavuju.“

Rozeznal jsem Teufelův rukopis; snažil se očividně přizpůsobit svoje falešná jména naturelu oběti – na mě měl fungovat ďábel, u Hanussena vsadil na mystické kameny. Buď doufal v parapsychologické působení jmen, nebo si z nás prostě dělal legraci.

„Co jste mu odepsal?“

„Že o žádným vydávání nic nevím. Víte, mám kamarády v jabloneckým archivu, ty by mi řekli, kdyby se něco takovýho chystalo. Já ještě pamatuju starýho učitele Meissnera, ten si po válce přál, aby v Jablonci vzniklo vlastivědný muzeum, a když viděl, že nevznikne, tak svoje sbírky včetně _Smržovskýho grimoáru_ věnoval okresnímu archivu. Já byl jeden z prvních, kdo tu knihu zkoumali z pohledu magie! Pro jistotu jsem hned zavolal klukům, ať se podívaj, jestli je grimoár furt na svým místě. Byl.“

Horlivě jsem přikyvoval a uhnul před jeho pohledem. Teufel tedy chtěl grimoár prodat do zahraničí, což bylo pochopitelné, protože tím by podstatně snížil riziko odhalení. A hodlal ho prodat někomu, kdo není jen sběratel, ale potřebuje knize porozumět.

„Proč vás to vlastně tak zajímá?“ začal mě Hanussen znovu hypno­tizovat.

„Dělám si takový,“ zrozpačitěl jsem, „soukromý pátrání.“

Nevypadal vůbec přesvědčeně.

„Nejste náhodou od Veselýho?“ zaútočil. „Tý jeho partě jde jenom o peníze! Vydávaj levný brožury, který nemaj s magií nic společnýho, a když jsem rozluštil Kittelův recept na zámečnickou mast, hned ji začali vyrábět a prodávat.“

„Od Veselýho?“ zavrtěl jsem nevěřícně hlavou. „Naopak, mám dojem, že od Veselýho může bejt ten Kromlech! Co kdybyste mu napsal, že jste si to rozmyslel, a pozval ho na schůzku?“

Hanussen chvíli zíral do šálku, jako by chtěl věštit z kávové sedliny.

„To bych vlastně moh,“ vzhlédl ke mně nakonec. „Aspoň bysme zjistili, co je to zač.“

Dopili jsme kávu a Hanussen mi vyprávěl, že všechna magie je v přírodě – moderní fyzika prý potvrzuje, že sedmdesát procent vesmíru sestává z neviditelné, temné energie, a Winston Churchill, který se o magii zajímal, dokázal krmit sýkorky z ruky. Potom se Hanussen rozloučil a odešel do večerky pro cigarety.

  

> Cestou domů, zrovna když tramvaj vjela do šedivého kouře, protože zahrádkáři podél řeky pálili shrabanou trávu, mi Hanussen zavolal. Říkal, že Kromlechovi zkusil napsat, ale e-mail se mu vrátil jako nedoručitelný. Poděkoval jsem a zavěsil. Potom jsem se dlouho díval do houstnoucího dýmu a myslel na Teufela, jak za sebou pálí mosty.

### Doktor

V pondělí jsem šel do práce s útrobami sevřenými strachem. Na zmizení grimoáru se přijde, až si ho někdo bude chtít prohlédnout, ale těžko říct, jestli se to stane zítra nebo za měsíc. Vedle archivu stála budova bývalé porodnice, už oprýskaná a se zrezivělými ukazateli, obrostlá nálety dřevin. Tady jsem přišel na svět, ale momentálně jsem vůči tomu místu necítil žádný vděk.

Kolegové mě zdravili s potutelnými úsměvy a sekretářka mi s chutí oznámila, že mám jít za šéfem. Ředitel měl postavu řezníka a chování řeznického psa a ona se pásla pohledem na mojí porážce.

Vešel jsem do ředitelovy kanceláře. Seděl v koženém křesle, na stěně za sebou rytinu Jablonce z 18. století a fotografii sebe s prezidentem Klausem. Na stole před ním byla poloprázdná láhev Devil’s Share, kterou jsem v pátek zapomněl odklidit.

„Je to vaše?“ štěkl.

Přikývl jsem docela s úlevou, protože mi došlo, že tu zatím nejsem kvůli grimoáru.

„Čekal bych, že člověk s vaší reputací si dá na takovýhle věci trochu pozor!“ To byla narážka na okolnosti, za jakých jsem sem přišel. Pak vzal rozšafně láhev, odšrouboval ji a přičichl. „Ale je to kvalitka, Pražáci si uměj žít.“

„Nepijte to!“ vyhrkl jsem. Nebyl jsem si jistý, jestli Teufel, když jsem odešel pro grimoár, nasypal prášky jen do mojí sklenice, nebo do celé lahve. Chtěl jsem to řediteli nějak vysvětlit, ale on už dotčeně bouchl lahví zpátky na stůl, zašrouboval ji a odměřeně pronesl:

„Vemte si to a běžte. A příště nechci vidět žádnej alkohol na pra­covišti.“

Když jsem se s whisky v ruce vracel do svojí kanceláře, sekretářka utrousila, že moje schůzka s nakladatelem musela být dost divoká. Neměl jsem se předtím chlubit vydáním knížky, protože teď každý věděl, že sem za mnou v pátek přišel někdo cizí.

  

> Usedl jsem za stůl, vytáhl z peněženky lístek se dvěma telefonními čísly a napsal zprávu na to druhé:

Jeste jednou diky za strejdu, pomohl mi. Tak se mej a at vam v Burku nestrasi :-)

Schválně jsem Markétě nepoložil žádnou otázku, protože jsem chtěl zkusit, jestli ona sama bude mít zájem pokračovat v korespondenci.

Odepsala záhy: _Neni zac. Mam volno, v Burku strasi kolega. O\_O Dnes musim jen vyzvednout kluka ze skolky a odvyzt ho na kresleni_.

Chce si dopisovat a zřejmě se i vidět, zaznamenal jsem potěšeně.

  

> Sešli jsme se v pozdním odpoledni v hospodě U Zpovědi. Ve skutečnosti se jmenovala jinak, ale protože stála nedaleko kostela, vžil se mezi místními ten zbožný název. Za mých středoškolských let se tu hrály automaty, k jídlu se podávala instantní čínská polívka a lžíce měly uprostřed dírku, aby nelákaly narkomany. Během let všechno tohle zmizelo a dnes byla hospoda U Zpovědi docela příjemná sídlištní pivnice, kde staré časy připomínaly jenom mastné skvrny ve zdi nad pisoáry, vytlačené za ty roky do omítky stovkami čel zdejších štamgastů.

„Po škole jsme sem chodívali na zelenou, tady nám vždycky nalili,“ vyprávěl jsem Markétě.

„My taky,“ přikývla. „Vídáš se ještě s lidma z gymplu?“

„Už moc ne, jsou ženatý, vdaný nebo aspoň těhotný a nějak si moc nemáme o čem povídat.“

„Chápu,“ řekla, i když by měla být jedna z nich. „Mě to taky moc neba. Tys pak po gymplu byl dlouho v Praze, že jo?“

„Jo jo, študoval jsem na doktora,“ odehnal jsem tu vzpomínku mávnutím ruky.

„Tyjo, ty seš doktor? Čeho?“

„Filozofie.“

„Jo takhle,“ neuhlídala lehké zklamání. „A proč ses vlastně vrátil do Jablonce?“

Objednal jsem si k pivu zelenou na posilnění a co nejstručněji jí to odvyprávěl.

„Dělal jsem na fakultě odbornýho asistenta a ved diplomku jedný studentce. Nějak jsme se,“ obrátil jsem do sebe panáka, „sblížili a dozvěděl se o tom její chlapec. Rozešla se s ním a on to ze msty rozmáznul všude možně, stěžoval si na mě u děkana a dal to do novin. V tý době bylo víc takovejch kauz na dalších fakultách, takže po tom novináři skočili a udělali ze mě případ. Ta holka diplomku nakonec nedopsala a ukončila studium, to taky použili proti mně. Odešel jsem dřív, než mě stačili vyhodit.“

„To si něco pamatuju, že bylo ve zprávách!“ žasla. „Mi nedošlo, žes to byl ty.“

„No, chvíli jsem byl slavnej. Žena ode mě odešla.“

„To je drsný. Ne že by sis to teda nezasloužil, chudák hlavně ta holka.“

„To každopádně,“ přikývl jsem. Nechal jsem si donést další pivo se zelenou a nevěděl jak pokračovat.

„Žiju teď v bytě, ve kterým jsem vyrůstal,“ navázal jsem nakonec. „Naši ho pronajímali, když jsme se kdysi přestěhovali do baráku, a teď ho teda přepsali na mě. Některý věci jsou tam furt stejný, jako když jsem byl malej. Lino v kuchyni i výhled na přehradu. Ve sklepě jsem našel v krabici svoje dětský knížky, mayovky, foglarovky, dokonce i _Ďáblova doktora_.“

„To jsou ty jizerský pověsti? Ty mělo tenkrát doma každý dítě v Jablonci,“ usmála se. „Pamatuju si tu strašidelnou obálku, jak Kittel nastupuje do kočáru k čertovi.“

Potěšeně jsem přikývl a vyprávěl, jak jsem se o pověsti začal zajímat hloub, jak jsem si našel práci v okresním archivu, abych se mohl probírat starými prameny, a jak jsem za to rád, protože díky tomu nemusím pořád myslet na svoje zničené manželství. A pak jsem v proudu zbrklé řeči vyslovil: „Jestli se teď provalí ten grimoár, tak přijdu i o tohle.“

Markéta strnula a já bych se nejradši něčím praštil.

„Co se provalí?“

Zkusil jsem to zamluvit, ale nečekal jsem, že se nechá odbýt.

Potom jsem jí všechno řekl.

„To je drsný,“ odpověděla toho večera už podruhé a dala si první zelenou. „Já věděla, že v tom bude něco takovýho… Asi by ses měl přiznat.“

„V žádným případě,“ promluvily ze mě důstojnost s ješitností. „Teufela si najdu sám.“

„Vy chlapi. Dám ti vědět, kdyby strejda narazil na něco, co by ti mohlo pomoct. On zná každýho, kdo se o tyhle věci zajímá.“

„Díky,“ ulevilo se mi, že Markéta stojí na mojí straně. „Dáme ještě jedno?“

Koukla na mobil.

„Ježiš, já musím na nákup do Kaufu. To zas bude doma keců.“

Přivolala vrchního, že chce platit.

„Zas někdy zajdem. Snad mi moc nenačuchla bunda.“

  

> Když zmizela, dal jsem si ještě pivo se zelenou a došlo mi, že jsem zapomněl Markétu svádět. Vlastně jsem se jí ani nezeptal, jak se jmenuje její syn nebo kolik mu je let. Potom jsem myslel na svoji ženu a v hlavě se mi jak zaseklá deska točila Dylanova píseň o tom, že člověk se vždycky může vrátit, ale nikdy ne celou cestu. Nakonec jsem zaplatil, dopotácel se na záchod a do vytlačené skvrny nad pisoárem opřel ztěžklé čelo.

### Čarodějka

Týdny plynuly a já zkusil snad všechno. Napadlo mě, že Teufelova znalost nakladatelských smluv a knižního trhu vychází z toho, že někdy opravdu vydával knihy, a tak jsem obvolával nakladatelství a ptal se po současném nebo bývalém zaměstnanci, který by odpo­vídal Teufelovu popisu. Marně. Taky jsem zvažoval, jestli krádež v archivu neprovedl víckrát, a probíral jsem se podobnými případy z minulých let. Dokonce jsem ve vězení navštívil muže, který na zámku v Nelahozevsi a v dalších institucích uloupil historické mapy za třináct milionů. Připomínal postavu z Čapkových povídek – středoškolský učitel zeměpisu a vášnivý sběratel, který chodil po archivech a vyřezával mapy ze starých knih. Nakonec z nich uspořádal výstavu a pozvánku na vernisáž poslal i do nelahozeveského zámku, kde hned zavolali policii. Vyprávěl mi o lásce ke kartografii i o technice krádeží, ale k Teufelovi mě nijak nepřiblížil.

Do práce jsem chodil s čím dál větší úzkostí, protože každým dalším dnem se odhalení nevyhnutelně blížilo, a bez prášků jsem už nedokázal usnout. Napadlo mě dokonce fingovat v archivu loupež, ale můj plán ztroskotal na tom, že bych nedokázal vypáčit trezor. Taky jsem mohl dát výpověď a zmizet, ovšem to by znamenalo přiznat porážku. Nenáviděl jsem Teufela za to, jak snadno mi ze života udělal peklo.

Až jednoho dne mi od Markéty přišel e-mail, který dal mému pátrání nový směr.

  

> Poslala mi odkaz na příspěvek z jakéhosi australského literárního serveru. Prý ho záhadologové sdílejí ve svojí mezinárodní komunitě, takže doputoval i k Markétinu strýci a liberečtí mágové, pokud tedy umějí anglicky, jsou z něj celí pryč.

Rozklikl jsem link a našel povídku od jistého Johnnyho Hellera. Česky by se jmenovala nejspíš _Čarodějka_ a začínala by asi takhle:

Doktor sedí na verandě, tvář zvrásněnou a šedivou jako stará blahovičníková prkna, a vítr mu šeptá do uší. Studený vítr, který se ozývá skrz listí jako ztracený vzdech. Temná mlčící tůň leží pod kopcem a čeká. Hejno vran se ozývá v šeru bezohledným smíchem a někde blízko propůjčí koliha svůj strašidelný vřískot orchestru zatracených.

Noc může být přítel přikrývající vzpomínky, ale i nepřítel čarující obrazy, jež by měly zůstat zapomenuté. Zvlášť když je úplněk bledý jako mrtvá ženská tvář a shlíží mezi ostrými větvemi stromů, trhajícími sametovou oblohu.

Osamělý život doktora objímá prázdnýma rukama, kdysi tak plný­ma možností i snů, a dusí ho svou všedností.

Promnul jsem si oči a zapochyboval, že z téhle melodramatické lyriky někdo může být _celý pryč_. Ale četl jsem dál a postupně jsem začínal chápat. Příběh se vrátil v čase o několik desítek let, kdy se mladý německý doktor vydal osidlovat Austrálii a z vlasti si přivezl čarodějnou knihu. S její pomocí dokázal vyvolat duchy pekelné říše a ti mu v podobě vran postavili na úpatí hor kamenný dům, jemuž se potom pro jeho velkolepost přezdívalo Hrad. Duhový had dal doktorovi rostlinu všehoj, s níž šlo vyléčit každou nemoc nebo zranění. Ale doktor chtěl pořád víc a přikázal ďáblům, aby mu našli ženu – a tak na něj konečně vyzráli, protože mu přivedli Woolgrum, bájnou bytost australských pověstí.

Byla mahagonově hnědá s očima barvy skořice a černými měkkými kudrnami, které jí spadaly na záda. Byla jako křehký pták létající z větve na větev, vždycky ostražitá. Jako hnědě pruhované žabky, které po dešti skákaly na trávě před jeho domem. Její smích připomínal chvilkový rozmar větru.

To ho mělo varovat.

Jenom zoufalí muži vyhledávají přízeň woolgrumských žen. Matka se nemůže pyšnit tím, že se její syn oženil s takovou čarodějkou, a pro dítě je hanba být jejím synem či dcerou. Proto muž, který vyhledá Woolgrum, musí vše držet v naprosté tajnosti.

Woolgrum je žabí žena, zrozená díky duchu Djanakovi, který žabám vdechl část svého kouzla jako odměnu za to, že mu za nocí zpívaly. Woolgrum může mít jenom ošklivé, zavalité děti s velkými hlavami a širokými ústy, které po svých žabích předcích umějí skvěle plavat a samy jsou neplodné. Takové děti porodí Woolgrum i doktorovi. Všechny ale postupně zemřou za podivných okolností, hlavně kvůli nesnášenlivosti a odporu ostatních lidí, a nešťastná žabí žena se nakonec raději utopí v tůni.

_Doktor ví, že už nikdy tohle místo nemůže opustit. Vzpomínky na ni s ním i spí a svírají ho v objetí. Naříkání kolihy, chechot vran, kvákání žab a další zvuky z buše ho za chladných nocí i vonných večerů vábí na verandu. Zní to jako její hlas, ale jsou to_ djanaks, _duchové._

Ó, smrti, kde je tvůj osten. Peklo, kde je tvé vítězství!

  

> Ty dvě věty, kterými povídka končila, jsem dobře znal – pocházely totiž ze _Smržovského grimoáru_.

  

> Teprve když obrazovka počítače potemněla a spořič po ní začal rozhazovat digitální hvězdokupy, probral jsem se z vytržení. Vžil jsem se do úžasu libereckých mágů – ovšem já věděl víc než oni. Teufel se přede mnou zmínil o literárních kontaktech v Austrálii; když jsem později náš rozhovor znovu a znovu rozebíral, pokládal jsem jeho povídání jen za výmysly, které mě měly rozjařit a přimět pít; ale zřejmě chvílemi mluvil pravdu, aby jeho lež zněla věrohodněji. Teď mi bylo jasné, že autor _Čarodějky_ vlastní _Smržovský grimoár_ a zná i pověst o doktoru Kittelovi.

Progoogloval jsem si Johnnyho Hellera a zjistil, že je to docela uznávaný spisovatel, přinejmenším v Západní Austrálii, kde žije. Za jeden svůj román získal výroční cenu západoaustralské vlády a v lauda­tiu, které bylo na internetu taky, porota ocenila jeho schopnost snoubit tradiční vyprávění různých kultur – především evropské s aboridžinskou – a připomínat tak, že určité věci jsou všem lidem na světě společné. Loni mu vyšel román v němčině a při té příležitosti navštívil knižní veletrh ve Frankfurtu nad Mohanem – právě tady se mohl seznámit s Teufelem, který mu zřejmě slíbil sehnat vzácnou variaci Faustovy knihy a jako prémii mu vyprávěl ještě pověst o ďáblovu doktorovi. Johnny Heller prý žil na samotě, v kamenném domku v podhůří masivu Stirling Range, a krom spíš výjimečné účasti na veletrzích komunikoval s okolním světem hlavně svými texty; rozhovor médiím neposkytl už aspoň deset let.

  

> Nevěděl jsem, co si s tím vším počít. Mohl jsem oslovit jeho austral­ské nakladatelství nebo redakci onoho literárního serveru a poprosit je o kontakt na autora, ale vzhledem k Hellerovu samotářství by mi ho sotva poskytli. Navíc nevím, co bych mu vlastně psal – těžko by uvěřil, že kniha, kterou za nemalé peníze koupil, je kradená a já ji teď chci v tichosti, bez vědomí policie, vrátit zpátky do našeho archivu. Psal jsem Markétě, ale ta mi poradila to, co pokaždé – abych se přiznal a nechal všechno vyřešit úřady.

Tu noc jsem si vzal dva hypnogeny, ale stejně jsem moc nespal.

  

> Druhý den ráno v práci mi sekretářka oznámila, že volal někdo z Liberce a ptal se, jestli pořád máme _Smržovský grimoár_. Podala mi telefonní číslo, mám to s „tím záhadologem“ vyřídit. Zavolal jsem mu – Hanussen to naštěstí nebyl – a co nejstručněji ho ujistil, že Faustova kniha je stále na svém místě. Jestli jsem se dosud mohl považovat za Teufelovu oběť, tímhle telefonátem se ze mě stal spolupachatel.

Musel jsem nutně mluvit s Johnnym Hellerem.

Po několikahodinovém prohledávání internetu jsem konečně objevil způsob – Heller byl registrovaný na serveru HelpX, který sdružuje farmáře hledající pracovní sílu a cestovatele ochotné pracovat za nocleh a stravu. Bez dlouhého přemýšlení jsem se zaregistroval. Heller sháněl zdatné a zručné muže pro stavební práce a já mu nabídl svoji pomoc, i když jsem v životě nestloukl ani ptačí budku. Chtěl jsem ho hlavně přimět k odpovědi a vtáhnout do korespondence.

### Had

Některé stromy podél silnice byly zčernalé, ohořelé. Z jiných stromů visely cáry kůry jako lidská kůže nebo vytékala krvavě červená smůla. Míjeli jsme cedule _Risk Poison_, protože po okolí byly rozmístěné otrávené návnady na lišky. Potom se začalo stmívat a z okna autobusu už jsem viděl jenom ohně, jak farmáři pálili suché větve, aby předešli dalším požárům buše. Jeli jsme celou noc.

Korespondence s Johnnym Hellerem nikam nevedla, byl ochotný bavit se jen o pracích na svém domku a o termínu mého příjezdu, a když jsem si postěžoval Markétě, odepsala: _A proc tam vlastně doopravdy nejedes? Nemas zadny zavazky, dovoleny urcite spoustu… :-)_

Rozčílilo mě, že má pravdu, a trucovitě jsem otevřel server levných letenek. Naposledy jsem tuhle stránku navštívil, když jsem před lety plánoval stáž na katedře bohemistiky v americkém městě Bloomington.

„Já tě udám a místo do Ameriky pojedeš do prdele!“ křičel na mě krátce poté do telefonu přítel mojí studentky – očividně si o mně leccos zjistil –, a jak řekl, tak se stalo. Po odchodu z fakulty pro mě skončily taky mezinárodní konference a po rozchodu se ženou i dovolené v zahraničí. Opevnil jsem se v Jablonci vzpomínkami a vlastně mě ani nenapadlo, že bych se měl ještě kdy vydat na nějakou cestu.

Teď jsem tedy vybral část úspor, za které jsme se ženou chtěli zrekonstruovat koupelnu, a koupil letenku do západoaustralského Perthu. Druhý den jsem ředitele překvapil tím, že jsem poprvé od svého nástupu nahlásil dovolenou.

  

> Stál jsem u benzínové pumpy na kraji Cranbrooku, sledoval autobus mizející pod siluetou Stirling Range a přemýšlel, co budu dělat, jestli Johnny nedorazí, protože další spoj měl jet až následující den. Město Cranbrook vzniklo v předminulém století jako stanice železniční společnosti Great Southern Railway, ale osobní vlaky už tudy dávno nejezdí. Dnes tu žije asi tři sta lidí, hotel je zavřený a spousta domů na prodej. Farma Johnnyho Hellera má ležet ještě kus cesty za městem, uprostřed buše na břehu řeky Gordon River.

Johnny přijel s asi hodinovým zpožděním, vystrčil z okýnka hlavu s bílou bradkou a hřívou bílých vlasů a řekl, že mu nešlo nastartovat auto, protože předtím dobíjel autobaterkou nějaké stroje na zahradě. Byl mnohem starší než na fotografiích, které jsem vygoogloval; jen jeho placatý nos od austrálských předků byl stejný jako na fotkách. Když jsem otevřel dveře spolujezdce, vyvalily se na zem letáky a nezaplacené účty.

„Ještě se stavíme v bance,“ kývl Johnny k hromadě, kterou jsem sbíral ze silnice.

  

> Cestou z Cranbrooku jsme vedli zdvořilostní hovor a já přemýšlel, jak starého spisovatele začít zpracovávat.

„Je u vás teď velká zima?“ zeptal se, jak se asi ptával návštěvníků z Evropy.

„Začíná jaro, ale nedávno ještě sněžilo,“ řekl jsem. „Tady taky někdy sněží?“

„Jenom támhle na vrcholcích,“ naklonil se nad volantem a ukázal ke Stirling Range.

„Takže pořádnou zimu se závějema jste nikdy nezažil?“

„Ale jo, tuhle jsem byl v Alpách. To je kousek od vás, ne?“

Ucítil jsem šanci.

„To jste jel jen tak na vejlet?“

„Na veletrh jsem jel, do Německa. Já píšu knížky.“

„Opravdu? A o čem píšete?“

„To by bylo na dlouhý povídání,“ mávl rukou. „Už jsme skoro tady.“

Sjeli jsme ze silnice na prašnou cestu a po deseti minutách jízdy buší dorazili ke kamennému domku. Byl obrostlý blahovičníky, kterým tady říkají australským slovem _jarrah_, a v písku směrem k řece se rýsovaly chodníčky klokaních stop. Vstříc nám přiběhl ryšavý pes a ostražitě si mě prohlížel.

„Jak se jmenuje?“ zeptal jsem se a netroufal si ho pohladit.

„Dingo,“ řekl Johnny a pes k němu otočil hlavu. Došlo mi, že to je opravdový _dingo_, který se pro svoji nevyzpytatelnost nesmí chovat jako domácí zvíře. Vytáhl jsem batoh z kufru auta, vyhnul se psovi obloukem a vkročil za Johnnym do domu.

Užasl jsem. Všemi místnostmi prorůstala knihovna, prodlužovaná podomácku sbitými policemi, a v domě s mnoha přistavovanými, pokřivenými komorami budila dojem bludiště. Vedle sebe tu stáli Lermontovův _Démon_, austrálské pověsti i knížky abo­ridžinského spisovatele Colina Johnsona neboli Mudroorooa. A taky knihy o doktoru Faustovi, od Marlowa přes Goetha po Bulgakova v různých vydáních, jazycích a stupních rozkladu. A magické, hermetické spisy, vložené zdánlivě nazdařbůh mezi brožované horory a encyk­lopedie o zvířatech.

V kuchyni, na římse staré pece, jsem si všiml sklenice naplněné po okraj duhovými šupinami.

„To vypadá jako had,“ ukázal jsem na ni.

„To _je_ had,“ odpověděl Johnny. „Pakobra páskovaná.“

Ve skutečnosti ovšem řekl _tiger snake_, protože pruhy na šupinách připomínají kresbu tygří srsti. Je to nejjedovatější plaz v téhle části země.

„Byl moc blízko domu, mohl by kousnout Dinga.“

„Jak jste ho zabil?“ zeptal jsem se a nespouštěl oči z tygrovaných šupin.

„Kladivem.“

Na to jsem neměl co říct. Tak jsem aspoň přikývl, jako že to je běžné i u nás.

„A proč ho máte v kuchyni ve sklenici?“

Pokrčil rameny. „Protože je krásnej.“

  

> Dostal jsem za úkol vykopat základy pro další přístavbu, aby se do domu vešlo nové křídlo knihovny. Šlo to líp, než jsem čekal, protože půda byla písčitá a stačilo ji nabírat lopatou. Johnny zatím svážel kameny, z nichž chtěl postavit obvodové zdi. Na spodních stranách kamenů seděli jedovatí pavouci _redbackové_ a Johnny je smetal na zem holou rukou.

„U nás máme takovou pověst o doktorovi, kterýmu kouzelný havrani postavili dům,“ prohodil jsem trochu zadýchaně. „Ty by se nám teď hodili.“

Johnny ustal v práci a mě napadlo, jestli jsem se neukvapil.

„Tuhle pověst mi vyprávěl jeden Čech ve Frankfurtu,“ řekl překvapeně.

Trefil jsem se.

„To je ale náhoda, to je pověst přímo z mýho kraje. Nevíte, jak se ten člověk jmenoval?“

Pokrčil rameny.

„Mám to někde napsaný. On mi totiž poslal jednu knížku.“

Zatnul jsem prsty do násady. Nejjednodušší by bylo omluvit se za svoji krycí legendu a všechno přiznat – říct, že kniha je kradená, a požádat ho, aby mi ji vydal, případně odprodal. Ale nedokázal jsem odhadnout Johnnyho reakci. Do Cranbrooku to bylo dvacet mil, mohl mě tu klidně ubít kladivem jako pakobru nebo na mě poštvat Dinga.

„Co to je za knížku?“ pokračoval jsem tedy v roli i v házení lopatou.

„To by bylo na dlouhý povídání,“ mávl rukou. „Jedu pro další várku.“

  

> Když jsme měli po práci a Johnny v kuchyni ohříval klokaní párky, slídil jsem po knihovně. Pak mě napadlo, že jestli chce Johnny vybudovat nový přístavek pro knihy a jestli grimoár získal teprve nedávno, nemá smysl hledat ho ve stávající knihovně, ale spíš v papírových krabicích, které stály všude, kde na ně ještě bylo místo. Nahlížel jsem i za dřevěné trámy, do nahrubo omítnutých pokojů…

Nakonec jsem _Smržovský grimoár_ objevil v pracovně, rozložený vedle starého, zažloutlého počítače.

  

> V noci se mi zdálo, že slyším strašidelný vřískot kolihy. Vyšel jsem před dům, kde stál Johnny uprostřed kruhu vyrytého v písku, držel rozevřený grimoár a předčítal pekelná zaříkání. Od řeky k němu přicházela nahá žena s plovacími blánami mezi prsty, doprovázená krákáním vran. Byl to jiný zvuk, než jaký vydávají evropské vrány – chvílemi zněl jako ovčí bečení a chvílemi jako dětský pláč.

Johnny se ke mně otočil a pronesl: „_Auchade hadicicacum, Fortice cerre, dice Millecus Carnicui vide Segme Heymadide Ceme Cema Ditamme_.“

To bylo zaříkání lískového hada, užovky bílé jako padlý sníh. _Tato slova promluv, tím si ji podmaníš a stáhni jí kůži a vyjmi jazyk a do bílého ubrousku ulož a kůži i jazyk společné uchovávej_. Pochopil jsem v tom snu, že já jsem ten had s bílou kůží; můj příjezd sem nebyla náhoda. Zmámeně jsem vkročil do kruhu, Johnny vytáhl dýku a od řeky zesílilo kvákání žab.

### Wallaby

Po týdnu práce jsme dokončili přístavek a Johnny mi nabídl výlet do Stirling Range, kam se prý chtěli podívat všichni jeho zahraniční návštěvníci. Radostně jsem souhlasil, abych nevzbudil podezření. Stirling Range jsou nejvyšší hory v Západní Austrálii a posvátné místo zdejších Aboridžinců – právě odtud v _čase snění_ sestoupily na zem první bytosti, papoušci, klokani a lidé.

Na silnici jsme vídali klokaní mršiny, některé už ohlodané na kost šelmami a hmyzem, jiné docela čerstvé – u těch Johnny zastavoval a nahlížel jim do kapes, jestli v nich nejsou živá mláďata. Na jedné straně silnice leží pole, kam se klokani ve dne chodí pást, a na druhé buš, kde přespávají – takže každé ráno přes silnici míří do polí a večer zase přes silnici zpátky. Farmáři by proto měli mít svoje pozemky oplocené, ale ne každý se tím řídí.

„Vy už jste někdy srazil klokana?“ zeptal jsem se ho cestou zpátky. Zdrželi jsme se, protože jsme za horou Bluff Knoll špatně odbočili a nějakou dobu bloudili po neoznačených cestách.

„Ještě ne,“ zavrtěl Johnny hlavou. „Jsou to krásný zvířata. Při východu a západu slunce jich přes silnici běhá tolik, že je těžký je nesrazit, tak si dávám pozor a v tomhle čase vůbec nejezdím. Snad se dneska stihneme vrátit včas.“

Kukabary v buši se rozesmály a jejich smích nám ohlásil soumrak.

  

> Johnny přeřadil na nižší rychlost a pátral očima před sebou, takže před prvním klokanem stihl zabrzdit včas. Stmívalo se a skákajících siluet na silnici přibývalo, proto když jsme z bezpečné vzdálenosti jistili pohledem jednu skupinku, skočil nám malý wallaby přímo pod kola.

Bylo to jen malé hrknutí.

Johnny zaklel a zastavil. Potom vystoupil, aby zvíře prohlédl – mělo zlomený vaz. Otevřel mu kapsu, která zevnitř vypadala jako krvavá rána; byla prázdná. Když wallabyho odnášel ze silnice, vypadalo to, že nese plyšovou hračku.

Tma houstla. Mířili jsme ke Cranbrooku a věřili, že cestu přežijeme bez dalších nehod, když nám něco vrazilo přímo do dveří. Rána otřásla celým autem – tohle nebyl wallaby, ale velký klokan. Četl jsem, že když je klokan zahnaný do úzkých, může napadnout i člověka a rozsápat mu vnitřnosti drápy na zadních nohou.

Johnny zastavil, vystoupil z auta a šel hledat tělo. Kráčel silnicí nejdřív v kuželu světla, ale postupně ztrácel pevné obrysy, jako poslední zmizela ve tmě bílá hříva vlasů; austrálský lovec pohlcený duchem smrti _Noathem_. Když se vrátil, poklekl vedle auta. Napadlo mě, jestli neprovádí nějaký prastarý rituál za klokaní duši, ale pak mi došlo, že kontroluje podvozek.

„Ten pacholek udělal víc škody nám než my jemu,“ zavrčel. „Nikde jsem ho nenašel, ani krev, normálně zmizel v buši. Tyhle velký klokani jsou silný.“

Vrátil se do auta a zkusil nastartovat, ale motor nenaskočil. Ani na druhý, ani na třetí, ani na desátý pokus.

„Umíte to opravit?“ pokoušel jsem se o co nejklidnější tón.

„Neumím.“

Vytáhl jsem z kapsy telefon a zjistil, že tu není signál.

„Jezdí tady někdo často?“ zeptal jsem se zbytečně, protože jsme cestou ze Stirling Range nepotkali jediné auto.

Vystoupili jsme z vozu a snažili se skrz tmu spatřit světlo z farmy, nebo aspoň oheň na poli. Vzhlédl jsem k měsíci obehnanému stříbrným prstencem – nic takového jsem neviděl ani doma, ani tady v Austrálii.

„Co to znamená, ten prstenec?“ ukázal jsem nahoru nad sebe.

„Kdysi jsem věděl, jak se to jmenuje a proč to tak je,“ odpověděl Johnny trochu unaveně. „Každopádně to znamená, že v noci bude kosa.“

  

> Sedli jsme si zpátky do auta a čekali, až někdo pojede kolem nebo až se rozední. Voda nám došla a teplé oblečení jsme si na cestu ani nevzali, promáčklými dveřmi dovnitř táhl chlad. Johnny vypadal sklesle, zřejmě na něj dolehla smrt malého wallabyho.

„Proč vlastně žijete tady?“ přerušil jsem ticho.

Podíval se na mě, jako by se odněkud vracel.

„Tady jsem vyrůstal,“ řekl. „Za Cranbrookem měl táta farmu. Pak jsem se přestěhoval do Perthu.“

Ještě před odletem jsem v Johnnyho životopise četl, že zamlada žil na perthské periferii a údajně byl nějaký čas i ve vězení, ale na to jsem se netroufal zeptat. Potom díky stipendiu vystudoval univerzitu a napsal román o aboridžinských dětech ulice, vrávorajících na hraně zákona a hledajících vlastní kořeny.

„Oženil jsem se tam a psal knížky, ale po rozvodu jsem se vrátil sem. Myslel jsem si, že mi tady bude líp.“ –

„A je?“

Zíral do kuželu světla, které vábilo noční můry.

Po chvíli mlčení jsem řekl: „Proč sbíráte magický knihy?“

„Kvůli svejm démonům. Abych se jich zbavil.“

Vzpomněl jsem si, že za domem stojí podivný slepenec ručně stlučených budek ze dřeva a plechu, přeplněných předměty z Johnnyho minulých životů. Křeslo po babičce, nábytek z rozbitého manželství, hudební nástroje, sportovní vybavení, ptačí klec, dětské knížky. V knihovně jsem našel Johnnyho básnickou sbírku a zapamatoval si z ní báseň _Prázdné pokoje_ o vystěhovaném domě, kde _skřípání starých podlah ohlašuje duchy rodiny / rodiny, kterou jsme mohli být_. V boudách za domem tedy leží obsah těch pokojů.

„Magický knihy můžou bejt nebezpečný,“ řekl jsem. „V grimoáru, co jsme měli u nás, se píše, že kdo předá jeho tajemství jinýmu člověku, toho postihne neštěstí. Doslova že mu bude _zlomen vaz_. Tu knihu vlastnil jeden mlynář, a když s ní šel na veřejnost, vyhořel mu mlejn.“

Byla to pravda tak napůl, Luční mlýn na Smržovce vyhořel až po válce, dvacet let poté, co mlynář knihu svěřil učiteli Meissnerovi. A sám Meissner, který nakonec _Smržovský grimoár_ věnoval okresnímu archivu, se ve zdraví dožil bezmála sta let.

„Bohužel tu knihu teď někdo ukrad a může s ní ohrožovat další lidi.“

Vtom noc probodlo světlo, které se pomalu blížilo a nakonec se rozdělilo do dvou reflektorů. Johnny stiskl klakson, druhé auto odpovědělo. Světlomety nás oslepily, pak vůz zastavil vedle nás.

Byl to soused, který měl vinici pár mil za Johnnyho farmou.

„Je u nás Dingo, sedí před domem a vyje,“ volal. „Nedal se odehnat. Tak jsem se zajel podívat k vám, jestli je všechno v cajku.“

  

> Ráno mě probudila myšlenka, že Austrálie je jako dětství na vesnici; i tady nový den ohlašují hrdličky a člověk může prožít tajemství při cestě lesem. Vstal jsem, odhrnul těžký závěs a chvíli jen tak mžoural do slunce. Teprve pak jsem zapnul telefon, kde mě čekala zpráva od Markéty: _Pruser. Strejda zasel k vam do archivu a zjistil, ze grimoar je pryc. Chtej po tobe vyhlasit patrani. :-( Prijed co nejdriv_.

### Ďábel

Stoupal jsem do kopce podél německých vil, pod sebou město, v dálce hory, a fáborky nad autobazarem se v ranním slunci třpytily jak vodní hladina. V aktovce jsem nesl _Smržovský grimoár_, obálku a mysliveckou dýku po dědovi. Kdyby mi někdo prohledal tašku, myslel by možná, že jdu provádět pekelná zaříkání, protože v grimoáru hned na začátku stojí: _Nejprve se udělá kruh kordem, kterým ještě nebyl nikdo poraněn_. Byl jsem klidný jako lidé, kteří nemají co ztratit, a v noci jsem usnul i bez prášku.

Když jsem vešel do budovy archivu, kolegové zírali, jako by mezi ně vstoupil duch. Sekretářka němě otevřela pusu, ale já věděl, co chce říct, a zamířil jsem rovnou k řediteli. I on nejdřív bezmocně zalapal po dechu. Pohlédl jsem na fotografii s prezidentem Klausem a vzpomněl si, jak mu při návštěvě Jablonce v jedné vyhlídkové restauraci dali plesnivý chleba. Majitel pak asi s kuchařem vedl rozhovor podobným tónem, jaký teď čekal mě.

„Kde je grimoár?!“ štěkl ředitel, když se vzpamatoval.

„Tady,“ odpověděl jsem a vytáhl ho z aktovky. Nedůvěřivě vzal knihu do rukou, otevřel a pak promnul jeden z listů mezi prsty, jestli je to opravdu originál vyztužený japonským papírem.

„Nechápu to. Byl tu nějakej Hanussen a přišli jsme na to, že grimoár zmizel. V Austrálii prej o tom vyšla nějaká povídka. A vy jste mi asi tejden předtím povídal, že jedete do Austrálie! A podle popisu vás poznal, prej jste z něj ohledně grimoáru tahal rozumy…“

„Nahlásil jste to na policii?“

„Zatím ne, máte vlivný kamarády,“ zašklebil se. Překvapeně jsem zdvihl obočí.

„Ten Hanussen pak volal, že mluvil s neteří a že se prej sám vrátíte a všechno vysvětlíte. Bejt po mým, nechám vás sbalit hned na letišti, ale chtěl jsem archiv ušetřit vostudy.“ Pak se uchechtl. „Slávy v novinách jste si už stejně užil dost, ne?“

Přešel jsem to. Bylo mi jasné, že vysvětlováním si moc nepolepším, ale nechtěl jsem Markétu shodit, a tak jsem mu v pár větách popravdě převyprávěl, co se odehrálo od Teufelovy návštěvy. „Povedlo se mi Johnnyho Hellera přesvědčit, že když je ta kniha kradená, tak je nebezpečná, a naše noční nehoda je teprv začátek. Nakonec mi ji rád vrátil,“ skončil jsem.

„Aha!“ vybuchl ředitel. „Takže nejenom že chlastáte na pracovišti, ještě vynášíte dokumenty z trezoru a k tomu lžete všem včetně svýho nadřízenýho! Bůhví jestli vůbec je nějakej Teufel, třeba jste prachy od toho Australana sbalil sám! Víte, jak se tomu říká?“

„Porušení povinnosti při správě cizího majetku,“ odhadl jsem.

„Tak! Teda myslím.“

„Rád bych dal výpověď, pane řediteli.“

„To byste teda nedal! Máme málo lidí, budete tu, než se za vás najde náhrada, a pak ji ještě pěkně zaučíte. Jinak žaloba!“

Ředitel byl pozoruhodná osobnost; kdybych na své práci lpěl, zřejmě by mě propustil hned. Věděl jsem, že když nezavolal policii, nebude se ani soudit, a tak jsem se otočil a šel pryč.

„Kurevník, a navíc zloděj!“ ozvalo se za mnou, když už jsem byl skoro ve dveřích. Ruka mi sjela do aktovky a nahmátla rukojeť z jelení kosti, ale ovládl jsem se a nechal dýku ležet.

Seběhl jsem z kopce na autobusové nádraží. Čisté nebe se odráželo v kalužích, travnaté plácky byly kropenaté od sedmikrásek, na lavičce vedl tulák Foukí spokojenou samomluvu a zámeček Schlaraffia za nádražím smířeně chátral. Byl den jako korálek, jako stvořený pro pomstu. Naskočil jsem do _pražáka_, který se právě chystal k odjezdu.

Minuli jsme budovu archivu, kde z mého působení zůstaly už jen přezůvky a hrnek na kafe, a za chvíli jsme vjeli mezi lesy. Potom jsme klesali, krajina se srovnala, otevřela a nad poli se zatřepetaly poštolky. Pohrával jsem si s pochvou dýky, ozdobenou kováním s motivem svatého Huberta, a myslel na dědu, který měl na skříni uložené mufloní toulce a po večerech mě brával s sebou na posed. Prozření, že některé věci se nevrátí, je asi první hrůza dospělosti. Druhá hrůza je sentiment.

  

> Za dobu, co jsem nebyl v Praze, dostavěli metro až na Břevnov, takže jsem byl v pokušení dojet na Petřiny a zazvonit u dveří našeho starého bytu, ale přiměl jsem se vystoupit na Národní třídě, kde za mojí nepřítomnosti postavili pro změnu sklobetonového obra plného obchodů. Došel jsem na nábřeží a nasedl do sedmnáctky směr Modřany.

Zkontroloval jsem pomačkanou obálku s razítkem _Par Avion_, kterou mi věnoval Johnny Heller – Teufel mu v ní poslal _Smržovský grimoár_ a napsal na ni i zpáteční adresu; zřejmě nechtěl riskovat, že se cenná zásilka cestou ztratí. Očekával jsem, že si coby kryptonym tentokrát zvolí něco jako _Mr. Boomerang_, takže mě překvapilo, jaké obyčejné české jméno bylo na obálce napsané. Tramvaj jela podél řeky, nad místy, kam jsme se ženou chodívali pozorovat ondatry, ale vzpomínky na mě teď nedoléhaly. Cítil jsem, jak se mi stahují vnitřnosti, a když jsem vystoupil na zastávce Černý kůň, musel jsem se několikrát zhluboka nadechnout.

Budova nakladatelství stála pár set metrů nad zastávkou. I sem jsem při svém pátrání po Teufelovi volal a možná mi tenkrát telefon zvedl on sám – pamatoval jsem si jen zastřený mužský hlas a úsečné odpovědi. Před vchodem právě skladník na nízkozdvižném vozíku vytahoval z dodávky palety knih a skládal je na chodník. Zahlédl jsem, že jsou to esoterické příručky s titulem _Jak proměnit bývalou přítelkyni v žábu_. Zeptal jsem se skladníka na jméno z Johnnyho obálky a on mě poslal do prvního patra. Vešel jsem do domu, vsunul ruku do aktovky, jako filmoví detektivové vsouvají ruku pod kabát, a opatrně stoupal po schodech. Chodba byla cítit vlhkostí a tiskařskou černí.

V prvním patře jsem se naposledy zhluboka nadechl, ještě pevněji sevřel rukojeť z jelení kosti a otevřel dveře.

„Co si přejete?“ zeptala se stará paní, která seděla za stolem a svačila banán.

„Mluvit s Janem Novákem,“ dostal jsem ze sebe překvapeně.

„Ten je naproti,“ řekla paní s plnou pusou.

Poděkoval jsem a zavřel za sebou.

Zhluboka jsem se nadechl, sevřel rukojeť z jelení kosti a vpadl do protějších dveří.

  

> Teufel leknutím vyskočil ze židle jako čert z krabičky.

Využil jsem jeho překvapení a rychle za sebou zamkl.

„Co si to…,“ zadrhl se, protože jsem vytrhl dýku a skočil po něm. Vykřikl, ale když se mu čepel zaryla do podbradku, ztichl.

„Tímhle jsme vyvrhli jelena, tak bacha,“ řekl jsem co nejrozhodněji.

Ozvalo se zaklepání na dveře.

„Jeníčku, není vám špatně?“ poznal jsem hlas staré paní a vrhl na Teufela důrazný pohled.

„Naopak,“ hlesl přiškrceně, protože nemohl povolit dolní čelist. „Mám jenom… radost.“

Paní odešla do své kanceláře. Spokojeně jsem přikývl a povolil tlak čepele, Teufelovi po ohryzku sklouzla kapka krve.

„Pozdravuje vás Johnny Heller. Vzkazuje, abyste jeho peníze po­ukázal na nějakou charitu.“

Varuji tě, nezvěstuj to nikomu, kdo toho není hoden, jinak ti bude zlomen vaz; pokud to svěříš bohatému a slavnému člověku a peníze, které od něj za to dostaneš, nedáš trpícím a žíznícím bližním…

„Nejlíp na ochranu zvířat. Mám na to dohlídnout.“

„Přesně na to jsem myslel,“ breptal Teufel s úlevou, že ho nechci zavraždit. „Se posadíme, ne?“

Pomalu klesl do své židle. Já usedl na kraj stolu a nepřestával ho ohrožovat dýkou.

„Jak vás to vlastně napadlo, ukrást grimoár?“

„Psalo se o něm v jedný knížce, co jsme vydali,“ pokrčil opatrně rameny; asi vyhodnotil, že upřímnost bude nejvhodnější strategie, než vymyslí něco lepšího. „Magie pro začátečníky od pana Veselýho. Pak ten Austrálec povídal na besedě ve Frankfurtu, že sbírá tyhlety grimoáry, tak jsem mu řek, že jeden mám, no. V tý době jsem zrovna slyšel o učiteli zeměpisu, co krad starý mapy, a překvapilo mě, jak je to snadný.“

„A proč jste si z celýho okresního archivu vybral mě?“ zeptal jsem se na to, co mě zajímalo nejvíc.

„Hledal jsem nějakej,“ zaváhal nad tou upřímností, „slabej článek. Člověk, kterej píše, byl jasná volba.“

Bezmyšlenkovitě jsem přitiskl čepel zpátky k jeho ohryzku. S námahou polkl.

„Ale v něčem jsem vám nelhal, fakt se mi líbily vaše texty. Mrzelo mě, že z nich nemůžeme doopravdy udělat knížku.“

Vztekle jsem se zasmál. Ten člověk měl hadí jazyk, to na něm bylo nejďábelštější.

„Podívejte se kolem sebe,“ obezřetně opsal rukou půlkruh po místnosti plné knih. „Všechny tyhle knížky jsem přived na svět, nejsem žádnej podvodník. Navíc jste se mi upsal…“

Sáhl do zásuvky a vytáhl nakladatelskou smlouvu, na níž se dole omamně červenalo moje jméno.

„Ještě tam chybí moje parafa, ale to napravíme.“ Než jsem mu stačil zabránit, nahmátl propisku, vepsal na příslušný řádek _Jan Novák_ a všechno stvrdil razítkem nakladatelství.

„Tak, teď je smlouva platná, a kdybych něco nesplnil, můžete mě klidně hnát před soud,“ podával mi ji.

„Vy jste se zbláznil!“ odstrčil jsem mu ruku. „Já vás poženu před soud kvůli úplně jinejm věcem. Okrad jste náš archiv, omámil mě drogama, připravil o práci!“

Pokrčil rameny. „Každá ztráta něco přináší. Třeba jste se přestal schovávat v tom domě smutku.“

„Co to zkoušíte za psychohry,“ chtěl jsem znít pohrdavě.

„Vsadím se, že tohle,“ ukázal na dýku, „byste ještě před měsícem nedokázal použít.“

„Tak pozor na jazyk, nebo to použiju.“

„Píšete teď něco?“

Nemohl jsem té drzosti uvěřit. Čepel se sklonila a opřela o desku stolu.

„Píšu takovou povídku,“ zavrčel jsem.

„O čem to je?“

„Tváří se to jako mysteriózní detektivka, ale jde tam spíš o tu cestu.“

„To zní slibně,“ přitakal až příliš rychle. „Je tam nějaká vražda?“

„Původně měla bejt, ale asi nebude,“ řekl jsem rozmrzele.

„Výborně! Rád si to přečtu.“

Dívali jsme se na sebe. Potom jsem položil dýku a vzal si od něj smlouvu.

„Ještě chci dopsat jednu kapitolu, pak vám to pošlu.“

### Krásná

Bylo po dešti, z lesů stoupala pára a ze zahrad vylézali hlemýždi. Sledoval jsem autobus mizející pod siluetou Krkonoš, kde na vrchol­cích i přes zamženou oblohu svítily zbytky sněhu, a pak jsem vykročil za davem do Krásné. Zdejší prvomájová pouť je událost i pro přespolní. V kostele svatého Josefa sloužil mši vikář z Mladé Boleslavi a pod barokní klenbou se tísnilo na sto lidí; pod kůrem parkovaly kočárky a vikářovo kázání občas zanikalo v pláči dětí. Na konci mše ti nejzbožnější a nejzdatnější po kolenou vyšli _svaté schody_ – připojil jsem se k nim; nikdy jsem se nemodlil, ale po událostech uplynulých týdnů jsem cítil potřebu klečet.

Před kostelem mě zastavil Hanussen. Opíral se o jeden z toskán­ských sloupů, na nichž je usazená socha svatého Josefa, kouřil cigaretu a hypnotizoval mě zvídavým pohledem.

„Jsem vám trochu zavařil s tím grimoárem, že jo,“ promluvil z obla­ku dýmu.

„To byla moje chyba,“ odpověděl jsem.

„To byla,“ přikývl. „Kdybyste mi to řek hned, mohli jsme pátrat společně.“

„Nevíte, jestli tu dneska je Markéta?“

„Jo, měla by bejt, s rodinou,“ Hanussen se rozhlédl po davech lidí, kteří se pohybovali mezi kostelem, Kittelovým muzeem, Burkem, farou a bezpočtem prodejních stánků.

„S magickejma knihama by si nikdo neměl zahrávat,“ navázal pak. „Kdyby je lidi četli pořádně, věděli by, že hned od začátku je tam skrytá beznaděj. Doktor Faust už v úvodu píše, jak ho ďábel přemoh.“

I přihodilo se mi, že velmi mocný duch se mi zjevil a žádal vysvětlení, proč jsem jej pozval, tu jsem ve spěchu nevěděl nic jiného, než že by mi v mnoha záležitostech a žádostech k službám býti měl, kterýž se pak velmi silně a nevyhnutelně oproti mně projevil a žádal, abych s ním ve spolek vstoupil, čemuž jsem zpočátku nebyl nakloněn, byv však jen chatrným kruhem chráněn, kterýž jsem jen na zkoušku vytvořil, nemohl jsem mu vzdorovat, i musil jsem svůj plášť po směru větru pověsit…

„Nad ďáblem se nedá vyhrát,“ musel jsem přiznat a asi jsem u toho trochu zrudnul.

„Kittel to dokázal,“ pokračoval Hanussen. „V tom se taky liší pověst o Kittelovi od tý původní o Faustovi. Náš doktor ďábla porazil, protože všecku tu pekelnou moc použil ve prospěch lidí.“

Nejdřív jsem nechápal, proč mi to Hanussen vypráví, a pak mě napadlo, že možná opravdu dokáže nahlédnout do lidské duše. Snažil jsem se mu nedívat do očí a kvapně jsem se rozloučil.

  

> Proplétal jsem se mezi davy a stánky, až jsem skoro vrazil do Markéty.

„Čau, jak bylo v Austrošce?“ přivítala mě pusou na tvář.

„Přejeli jsme klokana, ale jinak dobrý,“ oplatil jsem jí ji. „Díky za ten archiv, že ses přimluvila u strejdy.“

„V pohodě,“ mávla rukou. „Co teď budeš dělat, když tě… když už tam nepracuješ?“

„Třeba psát knížky,“ odpověděl jsem ledabyle. „Našel jsem dobrýho nakladatele.“

„Fakt? To je skvělý.“

„No, dokonce chce sponzorovat klokany v zoo.“

Vtom se od cukrářského stánku odlepili muž s chlapcem a připojili se k nám.

„To je Karel,“ představila mi Markéta manžela.

Podali jsme si ruce a chvíli si vzájemně drtili klouby.

„My se známe z dětství, ne, nebydlels ve Mšeně?“ řekl jsem.

„Jo jo, tys mi kdysi kopnul míč do přehrady,“ odpověděl.

„To by mohlo bejt, mně fotbal nikdy moc nešel.“

„Mě napadlo, že se budete znát. A tohle je Karlík,“ pohladila Markéta syna po hlavě.

Chlapec pojídal bonbóny z papírového pytlíku.

„Ahoj, dáš mi taky jeden?“ sklonil jsem se k němu jako rozšafný strýček.

„Dám ti hovno s mákem,“ řekl Karlík andělsky.

Otec mu vrazil pohlavek. „Kam na ty hlášky chodíš?! Co vás to v tý školce učej?“

Kluk se rozbrečel.

„Nemlať ho do hlavy,“ promluvila Markéta jako z nějakého rodinného filmu.

„Tak ať mě nesere.“

„Tak já vyrazím, mám tu ještě nějaký známý,“ napřímil jsem se.

„Se někdy ozvi, zajdem ke Zpovědi, povyprávíš mi o tý Austrošce,“ řekla Markéta. „To byla náhodou dobrá akce s tím grimoárem, to mě bavilo.“

  

> Z Krásné jsem šel domů pěšky, a abych nemusel po silnici, vzal jsem to lesem. Stromy ve větru sotva slyšitelně skřípaly, před očima mi proletěl černobílý motýl. Kráčel jsem po zasypaných lomech, kde lidé v pravěku těžili kámen na výrobu sekyr a vozili ho až do Maďarska a Itálie. Tyhle dějiny našeho kraje jsou starší než Stonehenge nebo egyptské pyramidy, takže mi nad těmi lomy moje vyprávění o samotě připadalo docela bezvýznamné.

V lese nad Novou Vsí ke mně přiběhl hrubosrstý jezevčík. Vyskakoval a válel sudy, jako bychom se znali odpradávna, neměl obojek a pod nánosy špíny se mu rýsovala žebra. Mívali jsme se ženou jezevčíka; umřel, když byly mrazy, takže abych mohl vykopat hrob, musel jsem napřed rozbít zem krumpáčem. Dalšího psa jsme si už nestihli pořídit.

„Chceš jít se mnou?“ řekl jsem a dal mu jméno Dingo.

Scházeli jsme k Jablonci a já se cestou ptal v chalupách, jestli jezevčík někomu nepatří, ale nikdo ho neznal. Napadlo mě, že bych mohl zavolat ženě a vyprávět jí tenhle příběh, nebo se aspoň přeptat, jak se jí jezdí novým metrem; už jsme spolu dlouho nemluvili. Taky bych měl zajít na oběd k našim.

  

> Přehrada zrcadlila siluety paneláků a místa, kde vodu čeřil vítr, se třpytila sluncem. Kolem kroužili výletníci, cyklisté i kolečkoví bruslaři, stánkaři roztáčeli první letošní piva a pod zkoseným břehem seděl soused s nahozenými pruty. Kapři se vyhřívali těsně pod hladinou a někteří plavali podél hráze, lapali tlamami vzduch a vzhlíželi nahoru k chodcům.

Dingo na to koukal jako na něco magického.
