---
title: Vězeň damašský
contentType: prose
---

(poslední výstřel Kary ben Nemsího)

> _Známý spisovatel cestopisů dr. Karel May, který už nějaký čas dlí zde v Káhiře, plánuje novou větší cestu. Zamýšlí jet odsud do Bombaje, odtud přes Perský záliv do Basry, Bagdádu a pak projet napříč Mezopotámií a syrskou pouští, aby dosáhl Damašku. Zážitky a výsledky cesty pak budou nabídnuty nesčetným ctitelům spisovatele v nové, nepochybně nanejvýš zajímavé knize._

_— Ägyptische Zeitung_, rubrika „Z kolonií“,  
14\. květen 1899

Píšu v sedle, notes rozložený na koňské šíji. V rohu papíru je mastná skvrna a písmo mám poněkud kostrbaté, jak hřebec cválá kamenitou pouští. Až toto vyprávění dokončím, podá mi můj věrný sluha a přítel hádží Halef ze své sedlové brašny trochu _ssamghu_, arabské gumy, abych spisek zalepil a poslal přes moře vám, svým čtenářům. Budete ho číst v knize s pevnou vazbou a zlatou ořízkou a ani vás nenapadne, za jakých okolností se zrodil. Škoda že alespoň projednou nemůže moje vyprávění vyjít takto, na listech notesu, se skvrnou v rohu, aby skutečně každý pochopil, že má dobrodružství nevznikají ve studovně, jak se tu a tam vysloví nějaký moudrý pán.

Míříme do Damašku po karavanní stezce, kterou před lety jeden německý zeměpisec nazval Hedvábná. Nezastavili jsme už několik dní a můj malý Halef, šejk Haddedínů, v sedle téměř umdlévá, já jsem však stále svěží jako to ráno před více než rokem, kdy jsem vyjel drážďanským rychlíkem vstříc svojí nové orientální výpravě. Napadá mě, že moje tělesná konstituce musí být opravdu mimořádná.

Půda v okolí Damašku je zbarvená do ruda a Halef mi vypráví jednu z místních pověr: „V pradávných časech tady zem bývala hnědá jako jinde, ale kvůli ustavičným válkám zčervenala krví mučedníků.“ Vysvětlím mu, že se jedná o takzvanou červenozemi, zabarvenou v obdobích sucha sloučeninami železa a hliníku.

„_Sídi_, jak je možné, že všechno na světě víš?!“ zvolá Halef.

Plaše se usměju a pobídnu koně, abych mu nemusel odpovídat.

> \* \* \*

> _Mé práce nelze posuzovat jako knihy jiných autorů, ani ty Vernovy. Ty mé nejsou jen plody dlouhých a namáhavých studií, ale mnohem více úspěchem téměř třicetiletých cest, strádání a nebezpečí; jsou doslova zality mou krví z ran, jejichž jizvy dodnes nosím na těle._

— Z dopisu nakladateli J. R. Vilímkovi,  
8\. 7. 1898

Přejeli jsme Džabal aš-Šarkí, což znamená Východní hory, a pod námi se rozprostřela otevřená, pahorkatá krajina, v jejímž středu jako lidské mraveniště leží starobylé město Damašek. Už jsme se chtěli pustit po svahu dolů, podél biblické řeky Barada, která by nás dovedla přímo k městským hradbám, když jsem v dálce zahlédl dvě skupiny jezdců. Druhá pronásledovala první a vzdálenost mezi nimi se zkracovala.

Vytáhl jsem ze sedlové brašny dalekohled, podal ho Halefovi a trpělivě jsem čekal.

Šejk Haddedínů dlouze zaostřoval a konečně vykřikl: „Jezdci!“

„Správně,“ pochválil jsem ho. „Kolik jich vidíš?“

„To nedokážu rozeznat, sídi, jsou moc daleko…“

„V první skupině je pět jezdců, muž, žena a tři děti, podle oblečení zřejmě Arméni,“ řekl jsem. „Druhou skupinu tvoří deset mužů. Jsou to pašovi vojáci, poznám je podle střapců na fezech.“

„Vojáci toho ukrutníka Ašára Basada?!“ zvolal Halef. „A pronásledují nebohou rodinu se ženou a dětmi?“ Můj milý přítel se tvářil, jako kdyby přeslechl, že se jedná o Armény, tedy křesťany – coby vyznavač Alláha by totiž měl stranit spíše jejich muslimským pronásledovatelům. Byl jsem rád, že Halef pod mým vlivem přestal soudit lidi podle jejich víry. Sám jsem sice ve svých knihách nejednou vykreslil Armény v nelichotivých odstínech, ale dnes jsem měl jasno, které z obou skupin musíme přispěchat na pomoc.

Ašár Basad byl jeden z nejprohnilejších padouchů Orientu. Svoji hodnost guvernéra Damašku pojímal jako nekonečné tyranizování tamějších obyvatel a neštítil se žádné ohavnosti. Doslechl jsem se, že před třemi roky nechal v Baradě utopit tisíce svých odpůrců, a jejich mrtvoly potom vpluly do moře jako nekonečná truchlivá karavana s morovým oparem.

„Pojď, sídi, dáme basadovcům na pamětnou, můj karabáč z hroší kůže dlouho netancoval po zádech ničemníků!“ Halef chtěl svému hřebci stisknout slabiny a vyřítit se do údolí vstříc vojákům.

Chytil jsem ho za paži.

„To by byla největší chyba, jaké bychom se mohli dopustit!“ napomenul jsem ho.

„To chceš nechat ty ubožáky napospas vojákům?“ podivil se Halef.

„Copak je možné, aby ses ve mně po všech těch letech tolik mýlil a tak málo mi důvěřoval?“ vyčetl jsem mu.

Moji čtenáři vědí, že svoje dialogy nikdy nekrátím a neupravuji, takže někdy uplyne stránka či dvě, než vyjádřím myšlenku, ale dnes jsem musel zrychlit, protože vojáci Armény téměř dohonili a důstojník už vztahoval ruku po chlapci, který ještě nebyl zkušeným jezdcem a za ostatními o koňskou délku zaostával.

„Máme namířeno do Damašku, proto si nemůžeme znepřátelit tamní vojenskou posádku,“ vysvětloval jsem co nejstručněji. „Museli bychom tedy vojáky pobít, aby se žádný z nich do města nevrátil, což by ovšem bylo zcela proti mým zásadám.“

Seskočil jsem ze svého hřebce a Halef mě následoval.

„Skryjeme se i s koňmi tady za skálou,“ velel jsem. Potom jsem strhl z ramene pušku opakovačku, zapřel se o balvan, abych měl jistější ránu a –

Desetkrát jsem vystřelil a deset fezů odletělo z hlav svých majitelů kamsi do dálky, jen vlákna jejich střapců se pomalu snášela k zemi. Vojáci vykřikli překvapením a zarazili koně, takže je na okamžik zahalil prašný oblak. Nevěděli co počít, tak popadli pušky a nejistě se rozhlíželi po okolních pahorcích. Že by někdo mohl střílet až od vzdáleného pohoří Džabal aš-Šarkí, je ani nenapadlo. Měli teď dobrou, a zároveň poslední příležitost pálit po ujíždějících Arménech, takže jsem nedbal Halefova vítězoslavného povykování a pořád držel vojáky na mušce, kdyby snad některého z nich napadlo přiložit pušku k líci. Nikdo se však už o prchající rodinu nestaral a po chvíli vzrušeného dohadování zavelel důstojník ke kvapnému návratu do města. Za chvíli jsme z nich viděli už jenom zmenšující se obláček prachu.

Arméni přestali pobízet koně a pokojně teď klusali podél řeky směrem k nám. Počkal jsem, až vojáci úplně zmizí, a potom jsem nedočkavému Halefovi dovolil, aby vyjel zachráněným vstříc. Věděl jsem, že v rozrušení z přestálého dobrodružství povolí stavidla svojí výmluvnosti.

„_Alláhu akbar_!“ volal, cválaje do údolí. „Slyšte, mluví k vám Hádží Halef Omar ben hádží Abú’l Abbás ibn hádží Dávúd al Gossarah, šejk statečného kmene Haddedínů a přítel a ochránce největšího hrdiny všech pouští světa, emíra hádžího Kary ben Nemsího effendiho…“ Další jeho slova mi od uší naštěstí odháněl horský vítr, ale uměl jsem si představit, co asi říká. Vynášel do nebes mě i moji pušku a samozřejmě taky sebe jako mého průvodce. Můj malý Halef! Nerad ho poslouchám, ale rád mu píšu repliky.

Vystoupil jsem taky z našeho úkrytu a sledoval, jak se Halef vrací a vede za sebou všech pět Arménů. Nejmladšímu chlapci, kterého vojáci předtím málem polapili, bylo sotva deset let. Obdivoval jsem houževnatost těchto lidí a přemýšlel jsem, jaká pohroma je přiměla k tak zoufalému úprku.

Když dojeli až ke mně, muž seskočil z koně, poklekl přede mnou a chtěl z vděčnosti líbat lem mého pláště. Zabránil jsem mu v tom a postavil ho zpátky na nohy.

„_Šukran_, ó effendi, _šukran_! Nedokážeme dost vyjádřit svůj vděk,“ provolával arabsky.

„Klidně mluvme arménsky,“ řekl jsem v jeho mateřštině. Vítal jsem příležitost procvičit se v tomto jazyce, který jsem neměl možnost používat tak často jako šest dialektů arabštiny, jimiž mluvím plynně.

„Vidím, že všechno, co jsme právě slyšeli vyprávět o tvé moudrosti, je pravda čistá jako potok ve Východnich horách,“ odpověděl arménsky a opět se pokusil padnout na kolena, ale znovu jsem ho zachytil.

„Vyprávěj mi radši o vás,“ vybídl jsem ho. „Proč vás stíhali vojáci?“

„Je mi hanba o tom mluvit,“ mnul si v rozpacích mohutné kníry. Zatím na můj pokyn sestoupily z koní i jeho žena a děti a všichni jsme se pohodlně usadili na zemi. Nacpal jsem čibuk tabákem, zapálil a podal Arménovi. Ten několikrát dlouze vdechl kouř a dal se do vyprávění: „Dva Arméni uřízli hlávku zelí v zahradě paši Basada. Nechtěli krást, ale jsou chudí a měli hlad. Strážci zahrady je chytili a paša pro ně vymyslel trest…“ Muž chvíli mlčky potahoval z čibuku a já ho nevyrušoval. Pak mi pohlédl přímo do očí a řekl: „Chce ty dva zloděje dát zaživa uvařit se zelím. Pak shromáždí všechny Armény v Damašku a…“ Hlas se mu zachvěl. „Budou je muset sníst.“

Seděli jsme s Halefem mlčky. Já proto, že jsem byl zděšený nelidskou krutostí Ašára Basada, a Halef proto, že neuměl arménsky.

„Takže jsme se rozhodli odjet,“ pokračoval muž, když zase zabafal z čibuku. „Ale stráž nás nechtěla pustit z brány. Jednoho vojáka jsem srazil koněm, ale další se pustili za námi.“

„Jsi statečný,“ pochválil jsem ho. „Kdy proběhne vaření těch dvou nebožáků?“

Pokrčil rameny. „Myslím, že se paša bude chtít kochat strachem, který mezi Armény probudil, a nechá tu zprávu ještě pár dní šířit od domu k domu.“

„Pak je snad stihneme zachránit. Ale vy se už do Damašku vrátit nesmíte.“

Zachmuřeně přikývl. „Nějakou dobu snad můžeme zůstat tady v horách, ale nevím, co si počneme, až přijde zima.“

„Slyšel jsi o klášteru Mar Musa al-Habashi? Leží v horách v půli cesty mezi Damaškem a Homsem. Jeho brány bývají otevřené křesťanským prosebníkům a opat je navíc můj dobrý přítel, původem Němec. Očekává se, že poutníci jako dar klášteru přinesou _Bibli_ ve svém jazyce. Máte _Písmo_ v arménštině?“

Muž nešťastně sklopil zrak. „Při potyčce u brány jsme museli odhodit všechna zavazadla. Naše _Bible_ byla v jedné z brašen, které tam zůstaly ležet.“

Položil jsem mu ruku na rameno. „Je ještě jedna kniha, která vám u opata otevře dveře.“

Vstal jsem, sáhl do sedlové brašny a podal mu brožovaný výtisk _Pokladu na stříbrném jezeře_.

> \* \* \*

> _Kdysi v tomto domě uvařil otec nynějšího majitele dva Armény zaživa se zelím a Arméni žijící v Damašku museli své krajany jíst. Ti Arméni ukradli pašovi zelí; on zloděje odhalil a takto je potrestal._

— Z poznámek Kláry Plöhnové, později Mayové,  
na zadní straně fotografie „paláce Asada paši“  
v Damašku, červen 1900

Vojáci vjeli do města od severu hlavní branou Bab al-Faraj. Po rozloučení s arménskou rodinou jsme tedy radši objeli půlku města a zamířili k jižní bráně Bab Kisan, aby nás nikdo nespojoval s dopolední střelbou na fezy. Před hradbami jsme nejdřív cítili a potom i viděli hromady hnoje, určené k vytápění bezmála čtyř stovek městských lázní. Napadlo mě, jestli apoštola Pavla, když utíkal z Damašku právě touto branou, vyprovázel na cestu stejný pach kobylinců.

Náš příjezd podle očekávání nevzbudil žádnou pozornost. Chvíli jsme jen tak projížděli ulicemi a vdechovali pro změnu vůni máty a pečeného _kebabu_, zastavili jsme na hřbitově Bab al-Saghir, kde leží několik potomků a následovníků samotného proroka Mohameda, a nakonec jsme bosí a pokorní vešli do velkolepé Umajjovské mešity.

„Pořád nechceš uvěřit v Mohameda, když vidíš všechnu tu nádheru?“ šeptal mi hádží Halef, který se po všechny roky našeho přátelství snažil obrátit mě na islám. Nevěděl ovšem, že mluví s člověkem, který dokázal obrátit na křesťanství i několik severoamerických indiánů v čele s rudým bratrem Vinnetouem.

Ukázal jsem na velkou starobylou skříň přikrytou bílozeleným baldachýnem, před níž stály dvě tlusté svíce: „Nezapomeň, že tady je uložená hlava Jana Křtitele. Právě před tímto naším světcem se v ranních hodinách vlní zahalené muslimské ženy a prosí ho o mužské potomstvo.“

„Máš pravdu, sídi, následovníci vašeho Ísy ibn Marjama jsou všude,“ vzdychl tiše Halef.

„A jedna z věží Umajjovské mešity nese přímo Ježíšovo jméno,“ nedal jsem se zastavit. „Až přijde soudný den, bude právě na této věži Isa ibn Marjam žádat zpátky klíč k mešitě…“

„Ó, sídi, jak jen mě napadlo podnítit tě opět k věroučným tématům!“ hořekoval můj malý Halef. Utíkal se před mými slovy skrýt na nádvoří a ani se nezastavil u zázračné studny, jejíž voda má podle mohamedánských pověr prodlužovat lidský život.

  

> Po návštěvě mešity jsme zamířili do křesťanské čtvrti. Ne že bych chtěl Halefa dál trápit věroukou – v této části města se ale dalo snáz sehnat pivo, jímž jsem rád splachoval prach cest při svých výpravách v Orientu i v Americe. Měli jsme štěstí, protože jsme záhy objevili kavárnu, kde prodávali pravé plzeňské pivo z Mnichova. Objednal jsem u kavárníka pro sebe láhev dvanáctky a pro Halefa sklenici čaje, když vtom se v rohu místnosti zdvihla povědomá hlava v turbanu, ležící až dosud ochable na stole.

„Kara ben Nemsí!“ poznal mě po hlase dávný přítel.

„Osman paša!“ nespletl jsem se ani já.

„Pro vás vždycky jenom Adolf,“ pokračoval přítel.

„A já pro vás Karel,“ ujistil jsem ho vesele.

Koho jiného bych mohl potkat tady u dobrého piva než Adolfa Karkaše, Čecha a rakousko-uherského důstojníka, který však přešel na tureckou stranu a přijal jméno Osman. V Cařihradu začal jako pouhý adjutant a turecky a arabsky uměl říct nanejvýš „čaj“, ale díky svým schopnostem postupně dosáhl až hodnosti paši. Před lety jsme spolu zažili oslnivé dobrodružství v Mezopotámii a já náš tehdejší příběh hned zalepil arabskou gumou a vyslal s ním spřáteleného beduína na nejbližší poštovní úřad, takže dnes je k dostání u všech dobrých knihkupců jako román _Vězeň bagdádský_. Osman mi tehdy díky svojí hodnosti paši náramně prospěl – o to víc mě překvapilo, když jsem ho teď viděl v Damašku polehávat na kavárenském stole.

„Už rok nejsem paša,“ vyprávěl, poté co přivrávoral k našemu stolu a dopadl na židli vedle mě. „Ten ničema Basad se bál mojí moci, a tak mě pomluvil před sultánem, že jsem rakousko-uherský vyzvědač. Přijel jsem do Damašku, abych se mu pomstil, ale co zmůžu sám proti celému vojsku, proti zdem jeho paláce.“ Škytl a přivlastnil si moje pivo. „A víte, co ten lotr teď udělal? Dal si mě zavolat, a že prý jako Evropan určitě umím dobře vařit zelí. Tfuj!“ plivl na podlahu, až jsem musel ke kavárníkovi vyslat omluvný pohled. „Mám mu uvařit na zelí nějaké dva Armény, takhle mě chce ponížit před celým dvorem!“

Zpozorněl jsem.

„Od té chvíle tady sedím, piju a čekám, až si pro mě pošle.“

Bylo smutné vidět přítele takhle zlomeného, ale tušil jsem, že můžu pomoci jemu i zajatým Arménům.

„Němci taky umějí vařit zelí,“ řekl jsem.

Vzhlédl ke mně a znovu škytl. „Karlíčku, víte, že mě nikdy nebavila tahleta česko-německá otázka, kdo je v čem lepší…“

„Myslím to tak, že byste mě s sebou mohl vzít jako pomocného kuchaře.“

Teď zpozorněl i on.

„Karle, milý, nepřemožitelný Karle, že vám se v hlavě rodí plán!“

Popadl mě kolem ramen a Halef se radoval s námi, i když nerozuměl německy ani slovo.

  

> Neměl jsem v hlavě přímo plán, spíš jsem pozvání do Basadovy kuchyně pokládal za dobrý způsob, jak proniknout do paláce a snad se dostat až k samotnému pašovi. Potom už by pro člověka mojí kuráže a bystrosti nemělo být těžké Basada zajmout a vyměnit jeho svobodu za svobodu nebohých Arménů a za dopis sultánovi, odvolávající veškeré pomluvy na adresu mého přítele.

Než jsem stačil všechno dobře uvážit, vstoupilo do kavárny deset vojáků.

„Sídi, to jsou…“

Stiskl jsem Halefovi loket, aby nás předčasně neprozradil. Ano, byli to ti, které jsem dnes tak neuctivě připravil o pokrývky hlavy. Přicházeli teď prostovlasí, zamračení a důstojníkovi z uniformy zmizely některé odznaky jeho důstojenství – zřejmě trest za nepodařenou dopolední výpravu.

„Tak sem jsi zalezl,“ zašklebil se důstojník na mého přítele. „Paša pro tebe posílá, půjdeš s námi.“

Adolf na mě zoufale pohlédl. Tohle byla naše příležitost, rozhodl jsem se proto vojáky vyprovokovat.

„Jak to mluvíš s mým přítelem Osmanem?!“ zahřměl jsem na mluvčího. „A kde máš vůbec svůj fez? To všichni vojáci v Damašku chodí takhle neupravení?“

Na takovou troufalost důstojník chvíli nemohl najít odpověď. Zmateně si mě prohlížel. Potom zpozoroval moji opakovací pušku a začalo mu docházet, že to je jediná zbraň široko daleko, schopná střeleckého kousku, v němž se on sám stal jedním z terčů. Sledoval jsem s potěšením, jak mu svítá, aby mu vzápětí v očích vyšlehl plamen hněvu.

„Ty pse! Ať jsi, kdo jsi, půjdeš s námi! Když vyváznete jenom s baštonádou, budete mluvit o štěstí.“ Baštonáda je výprask, obyčejně na chodidla nebo na záda, v osmanské říši velice oblíbený druh trestu a potupy. „Chopte se všech tří,“ obrátil se k ostatním vojákům.

„Stůjte!“ zvolal jsem hlasem tak hřmotným, až kavárníkovi vypadla z rukou sklenice. Ještě než stihla dopadnout na zem, vyskočil jsem, chytil důstojníka jednou rukou za hrdlo, druhou za opasek, zdvihl jsem ho do výšky jak otýpku slámy a mrštil jím proti jeho druhům. Všichni se svalili na jednu hromadu, zatímco já jsem ještě stihl zachytit kavárníkovu sklenici a zachránit ji před roztříštěním. „_Šukran_,“ vydechl kavárník. Ti z vojáků, kteří se dost nepotloukli o stolky a židle, vyskočili a chtěli tasit šavle, ale to už jsem byl zpátky u nich a prvního udeřil pěstí do spánku, až padl v bezvědomí zpátky na zem.

Před časem na besedě v Drážďanech se mě jedna čtenářka ptala, jak můžu být Old Shatterhand, když mám tak malé ruce. Vysvětlil jsem jí, že nejde o velikost rukou, ale o postavení kloubů a správný úhel úderu. Přál bych si, aby ta dáma mohla být teď s námi.

Mezitím Adolf, který do sebe obrátil i Halefův čaj a trochu se vzchopil, tasil revolver. Nato přiskočil také malý šejk Haddedínů se svými postříbřenými káhirskými pistolemi a oba drželi vojáky v šachu.

„Ne my s vámi, ale _vy_ půjdete do paláce s námi!“ řekl jsem klidně a potěšilo mě, že vůbec nejsem zadýchaný, ačkoli mi táhne už na šedesát. „Halefe, vysyp jim z pušek střelivo.“

Malý šejk bez ptaní splnil rozkaz. Můj plán byl takový – budeme předstírat, že jsme zajatci vojáků a necháme se jimi doprovodit do paláce. Ve skutečnosti budou ovšem oni našimi zajatci. Svoje revolvery schováme v pláštích, jejich zbraně naopak musejí být vidět, ovšem zneškodněné. Koně a pušky jsme za patřičný bakšiš nechali u kavárníka, ty na naší nadcházející výpravě nebudeme potřebovat.

> \* \* \*

> _Vidíte, Karel May je přes svých šest desítek let ještě podnikavý a připraven k činu, platí-li to dobru druhého._

— Karel May v dopisu J. Dederlemu,  
8\. listopadu 1899

Vojáci nás vedli ulicemi a lidé se smáli, pokřikovali a těšili se na veřejnou baštonádu. Občas po nás někdo hodil nahnilou datli a netušil, že důstojníkovi, který kráčel první, míří na záda hlaveň mého revolveru a že moji přátelé hlídají zbylé vojáky. Tohle mám nejradši, předstírat, že jsem poražený, ponížený, prostomyslný. Až posměváčkové zjistí, jak se nechali přelstít a že je vysoce převyšuji, budu se smát já. V takových chvílích se vždycky cítím být mstitelem všech zneuznaných a podceňovaných.

S mojí rostoucí proslulostí je však čím dál těžší hrát si na prosťáčka. S úsměvem vzpomínám na začátek současné výpravy – jaký poprask vyvolala má přítomnost na lodi plující z italské Katánie do Káhiry. Když mě v lodním seznamu objevil profesor Lesser z Berlína, byla moje svoboda rázem pryč. Zpráva o mně se rozkřikla po celé palubě a všichni chtěli vstoupit do Afriky s Karou ben Nemsím. Vidím, že do Damašku moje pověst ještě nedoputovala. Pro můj dnešní plán je to dobré, ale stejně se nemůžu ubránit lehkému roztrpčení. Musím se přeptat Fehsenfelda, jestli by nešlo přeložit pár mých románů do arabštiny.

Palác, který teď obývá Ašár Basad se svou ženou Asmou, nechal postavit před sto padesáti lety jeden z jeho předchůdců, guvernér Asad al-Azm. Navzdory hrozícímu nebezpečí jsem se těšil, až se tam podívám, protože ta stavba představuje skvost damašského stavitelství.

V doprovodu vojáků jsme došli až ke kamenné zdi, která z paláce činila nedobytnou pevnost. Když náš důstojník vysvětloval stráži u hlavní brány, že přivádí Osmana se dvěma jeho kuchařskými pomocníky, přitiskl jsem revolver přímo na jeho záda, aby ho snad nenapadlo naznačit strážci náš skutečný úmysl nějakým tajným posunkem. Důstojník však zjevně neoplýval odvahou a voják v bráně zase neoplýval ostrovtipem, takže jsme bez obtíží vstoupili dovnitř.

Vešli jsme na nádvoří z bílého kamene, s bohatě zdobenou kašnou uprostřed. Palác měl tvar krychle, stejně jako nejposvátnější muslimská stavba – Kaaba v Mekce. Rád bych připomněl, že jsem jako jediný křesťan naší doby do Mekky vkročil a zase ji ve zdraví opustil, což podrobně líčím v prvním díle románu _Ve stínu pádišáha_. Damašský palác na rozdíl od Kaaby nebyl černý, ale vykládaný různobarevnými kameny a pestrými mozaikami. Halef před tou nádherou spráskl ruce a pronesl vzletnou a halasnou řeč o Alláhově velikosti, takže se k nám zvědavě seběhl skoro celý dvůr. Byl jsem tomu rád, protože jsem alespoň zjistil, že mnoho vojáků tu Basad nemá. Zřejmě zcela důvěřoval tloušťce a výšce svých hradeb.

Z domu nám vyšel vstříc eunuch, pašův osobní sluha. Důstojník mu řekl, kdo jsme, a eunuch se vrátil do domu, aby se zanedlouho opět objevil s rozkazem přivést nás přímo k Ašáru Basadovi. Vstoupili jsme do budovy rozdělené na dvě poloviny, _salamlik_ a _harém_. Původně byly určeny k oddělení mužských a ženských členů domácnosti, ovšem v moderní době sloužil salamlik k pašově veřejné činnosti, přijímání hostí a pořádání slavností, kdežto v harému se odehrával jeho soukromý život. V hlavním sále salamliku jsem uviděl obraz německého císaře v životní velikosti, dar našeho monarchy. Jiné obrazy tu nebyly, protože mohamedánům je zakázáno nechat se zpodobňovat, o to víc ovšem viselo všude koberců a květin.

Když jsme prošli sálem, eunuch otevřel dveře do další místnosti a vpustil nás dovnitř.

Naskytla se mi podívaná jako z _Příběhů tisíce a jedné noci_. V každém rohu stál podsaditý Núbijec v turbanu, u stěny seděl hudebník a hrál na _oud_, arabskou loutnu, a uprostřed pokoje, na vyšívaném koberci, tančila mladá otrokyně s překrásnými tmavými vlasy. Před zadní stěnou se rozkládal široký divan, na němž seděl Ašár Basad se svojí ženou Asmou.

Ašár se očima vpíjel do dívčina těla a Asma do jejího ponížení.

Paša chtěl očividně Osmanovi předvést svůj blahobyt i to, že se kvůli jeho přítomnosti nehodlá dopouštět žádných oficialit.

Když jsme vstoupili, hudebník přestal hrát a dívka tančit.

Asma práskla bičíkem a otrokyně odběhla ke stěně, kde usedla k loutnistovi.

  

> „Příteli Osmane!“ zašklebil se Ašár a ani se nenamáhal vstát z divanu. Jen pevněji sevřel svoji drahokamy vykládanou dýmku s jantarovým prstencem, jako kdyby někoho škrtil. „Jsem rád, že jsi přijal pozvání k hostině.“

Napadlo mě, kolik chudáků by vyzdvihl z bídy jediný kámen z pašovy dýmky. Vtom moji pozornost upoutalo něco jiného – pohled Basadovy ženy Asmy, upřený na mě.

„Koho jsi to přivedl s sebou?“ pokračoval Ašár. „Tihle s tebou budou chystat tu arménskou pochoutku? Dva špinaví beduíni, co je vyvrhla poušť?“

Uvědomil jsem si, co nedávno psali v novinách – Asma studovala v Evropě a navštívila i moji vlast. Zřejmě mě tedy poznala, protože každý, kdo vkročil do Německa, musel aspoň zahlédnout moji podobiznu v loveckém obleku. Bylo třeba jednat rychle, než nás prozradí.

Strhl jsem ze sebe plášť a namířil revolver na Ašára.

„Jestli se někdo v téhle místnosti pohne, zemřeš,“ řekl jsem mu pevným hlasem.

„Vy jste je neodzbrojili?!“ trhl paša hlavou směrem k vojákům, kteří už ovšem stáli s rukama nad hlavou a dívali se do hlavní Halefových pistolí.

Núbijci vykročili ke mně, ale Ašár, rázem bledší než mramorové obložení pokoje, je pohybem ruky zarazil.

Adolf pohotově zavřel dveře na závoru a přiložil svou hlaveň k dílu.

„Ach, Karel May, největší německý spisovatel!“ vzdychla teď Asma. „Ještě než nás zastřelíte, směla bych vás požádat o podpis?“

„Ale beze všeho,“ sklonil jsem revolver a sáhl do náprsní kapsy, kde vždy nosím svazek podepsaných fotografií.

Toho využili Núbijci a skočili po mně. Byli až k neuvěření silní, ale přesto bych si s jedním nebo dvěma poradil – znám neselhávající hmat, při němž stačí vsunout palec pod protivníkovu klíční kost a zbylými čtyřmi prsty ho sevřít pod lopatkou –, ovšem čtyři Núbijci byli i na mě příliš. Popadli mě za ruce, za nohy i za hrdlo a svalili mě na zem. Halef s Adolfem mi přiskočili na pomoc, při tom se však odvrátili od vojáků, kteří se na ně zezadu vrhli jako pouštní šakali a ztloukli je pažbami svých nenabitých pušek.

„To bylo zákeřné, paní Asmo,“ sípal jsem, zatímco mi černé prsty drtily ohryzek. „Ale tu fotografii vám stejně rád dám.“

Zle se zasmála. „V životě jsem neotevřela žádnou vaši knihu. V Německu jsem četla Goetha!“

Před očima se mi zatmělo. Vzepjal jsem se k poslednímu pokusu vyprostit se ze sevření Núbijců, ale marně.

„A v novinách psali, že vaše romány vyřadí z bavorských knihoven, prý je v nich moc násilí.“

To už bylo příliš. Poslední věc, kterou jsem slyšel, byl Asmin ďábelský smích. Pak jsem konečně omdlel.

> \* \* \*

> _Jednoho z následujících dní je postižen těžkým nervovým zhroucením. Jeho průvodce Sedžid Hassan říká, že se choval jako pomatenec, všechnu stravu házel do záchodu a dlouhé dny hladověl. Po týdnu May pozvolna přichází k sobě._

— Christian Heermann:  
_Muž, který byl Old Shatterhand_, 1988

Zdál se mi zvláštní sen. Seděl jsem u zříceniny starodávného hradu a shlížel do kraje, který trochu připomínal Persii a trochu mé rodné Krušné hory. Můj věrný vraník Assil odpočíval hned vedle a hřívu mu pročesávala dívka, kterou jsem viděl tančit tady v damašském paláci. Řekl jsem tady? Jsem přece _tam_, u ní. Dívka měla husté černé vlasy spletené do těžkých copů, které jí splývaly na plece. Oblečená byla do bílých šatů, závoj odhrnutý dozadu. Lze lidskou bytost přirovnat k básni?

„Sídi, už se probouzíš,“ pronesla najednou Halefovým hlasem.

S úlekem jsem otevřel oči a spatřil obrys šejka Haddedínů, jak se nade mnou sklání.

„Budiž Alláhovi vzdán tisíc a jeden dík!“ jásal, a to už se nade mnou sklonil i přítel Adolf a dva mně neznámí mladíci. Rozhlédl jsem se kolem sebe. Byli jsme v temné kobce, kam jenom malé zamřížované okno skoro u stropu vpouštělo trochu měkkého večerního světla. Halef i Adolf byli zhmoždění a potlučení, ale šťastní, že mě můžou přivítat mezi živými. Dva cizí mladíci byli nepochybně zajatí Arméni.

„Sídi, co budeme dělat? Jaký máme plán?“ naléhal Halef.

„Otisknu v těch novinách celostránkový inzerát s odpovědí,“ řekl jsem rozhodně. „Nikdo si nesmí dovolit vyhazovat z knihoven moje romány.“

„Sídi, u Prorokova vousu, o čem to mluvíš?“

„Napíšu tam o všech čtenářských dopisech plných podpory a vděku, co mi denně chodí!“

„Vždyť nám žádné dopisy nechodí,“ Halef mi přitiskl dlaň na čelo a oznámil ostatním, že mám pořád horečku.

„Jak dlouho už tu jsme zavření?“ zeptal jsem se.

„Asi týden,“ odpověděl Adolf. „Basad čeká, až budete při smyslech, aby mohl začít s mučením.“

Uvědomil jsem si, že mě svědí celé tělo, a se vzrůstající urputností jsem se začal drbat.

„Blechy,“ prohlásil jeden z Arménů.

„My už se ani nedrbeme,“ řekl druhý.

Když jsem si škrábal předloktí, nahmatal jsem, že mám kůži posetou drobnými vřídky.

„Co se nám to přihodilo?“ strčil jsem Halefovi před obličej svoji ruku. „Snad tu v té kobce neřádí mor!“

Halef na mě překvapeně zíral. „Sídi, tuhle vyrážku jsi měl, už když jsi přijel za mnou do tábora Haddedínů. Ty sis nevšiml? Tvoje jemná kůže není zvyklá na pouštní slunce.“

Dělo se tu něco moc podivného. Zavřel jsem oči a snažil se utřídit si myšlenky.

> \* \* \*

> _Nebylo to nic neodkladného, o čem jsem chtěl se Šakarou promluvit. (…) Ale když jsem začal rozmlouvat, bylo mi, jako by se ve mně otvíralo všecko zamčené, aby to spatřila, zkoumala, schválila nebo zamítla. (…) Když jsem s ní teď rozmlouval, vynořil se přede mnou opět ten okamžik, kdy jsem ji nemocný z lože spatřil podruhé; nedaleko dveří seděla uprostřed květin._

— Karel May: _Ahriman Mirza_  
_(V říši stříbrného lva IV_._)_, 1903

Musel jsem usnout, protože když jsem znova otevřel oči, do kobky okénkem proudilo ostré ranní světlo. Prohlédl jsem si v něm svoji vyrážku, byla jasně rudá.

„Už je vám líp, Karle?“ řekl Adolf.

Přikývl jsem.

„Vy to nemáte?“ ukázal jsem na svoje pupínky.

„Míval jsem,“ usmál se Adolf. „Ale já už tu žiju dlouho. Měl byste zkusit něco sníst.“

Vděčně jsem přijal trochu chleba, hrst datlí a misku vody.

„To nám sem nechává posílat Basad?“

„Chleba a vodu ano, nechce, abychom pošli dřív, než se proberete. Datle a další věci na přilepšenou nám sem z kuchyně nosí Šakara. To je ta otrokyně, co jsme ji viděli tančit.“

Vzápětí se jako z Božího úradku v okénku zjevila Šakařina tvář, vlasy ozdobené fialkami.

„Dneska nesu trochu mléka,“ špitla a prostrčila džbánek mezi mřížemi. „Už se effendi probral?“

„Tady jsem,“ vstal jsem a přikročil pod okno, abych od ní mléko převzal. Když se předklonila, jeden cop se jí svezl po rameni a proklouzl mřížemi. Dotkl jsem se ho. Mezi jejími vlasy a mými prsty zapraskal elektrický výboj. Přelétla jiskra.

„Je to čest poznat Karu ben Nemsího, hrdinu všech pouští,“ usmála se.

„Radši mi pověz, kdo jsi ty…“

„Jsem Šakara, dcera Džamikunů. Nepřátelé našeho kmene mě unesli a prodali pašovi, od té doby tančím v jeho paláci. Džamikunové jsou zbožní lidé, kterým se protiví násilí. Nikdy jsem nepomyslela na odpor, až teď, když jsem viděla tvoji odvahu a obětavost.“

„Možná nejsem takový, jak se o mně píše,“ mumlal jsem v rozpacích. „Mám vyrážku a blechy.“

„V tvojí duši plane oheň dobra, ať se píše cokoli,“ odpověděla.

„Vždycky ti takhle jiskří vlasy?“

„Jenom když si je předtím češu,“ zasmála se a pak rychle odběhla, protože do dvora vcházely stráže. V rukou mi zůstal jen ten džbánek mléka.

> \* \* \*

> _Jsem tak bohatě zásoben náměty, že ve svých šedesáti letech musím jen spěchat, spěchat, spěchat, abych i svým čtenářům dal to, co naplnilo moje srdce a učinilo mě tak nekonečně šťastným, neboť co jsem dosud napsal, je pouze úvod, který nebude možné pochopit bez znalosti následujícího. Proto také můj radostný a neotřesitelný klid vůči novinám, které na mne útočí, aniž by mne chápaly._

— Karel May v dopise J. Dederlemu,  
po odjezdu z Damašku, červen 1900

Když se paša od žalářníka dozvěděl, že už jsem se dostal z nejhoršího, nechal nás předvést na dvůr. Šel jsem poslední, vratkým krokem, oslabený týdenním horečnatým sněním, a přímé denní světlo mě oslepovalo. Když jsem si rukou zaclonil oči, uviděl jsem Basada s Asmou polehávat na divanu ve stínu palem; Šakara seděla jako psík na polštáři u jejich nohou. Uprostřed dvorany čpěl sud se zelím, vedle něj na železném roštu hořela polena a nad ně Núbijci zavěsili obrovský kotel s vodou. Za nádobou stálo v půlkruhu v několika řadách asi třicet vojáků s připravenými puškami.

„Příteli Osmane!“ přivítal nás Basad jako poprvé a zálibně si hladil svůj drobný knírek. „Můžeš se dát do šlapání zelí.“

Adolf se mu hrdě podíval do tváře a s výrazem Libuše, bájné kněžny svých předků, zavěštil: „Ponížení, které jsi mi dnes připravil, se obrátí proti tobě!“ Potom se naklonil ke mně a polohlasem řekl: „Nesnáším šlapání zelí. Vlastně to byl jeden z důvodů, proč jsem přeběhl k Turkům.“

„Jestli tě hned neuvidím v tom sudu, nechám zastřelit tady toho užvaněného trpaslíka!“ ukázal Basad na šejka Haddedínů.

„Toho trpaslíka mi zaplatíš, ty synu šakala a chromé muly!“ zvolal malý šejk. „To ti přísahám, jako že jsem Hádží Halef Omar –“

„Nemusíte to dělat,“ řekl jsem Adolfovi.

„– ben hádží Abú’l Abbás ibn hádží Dávúd –“

„Udělám to, abych vám získal čas,“ začal si Adolf zouvat boty. „Jistě už máte představu, jak nás odsud dostat.“

„– al Gossarah!“

Halef si otřel orosené čelo, Adolf se vsoukal do sudu a Basad pohlédl na mě.

„Doktore Mayi, nechal jsem si na vaši počest dovézt stoh německých novin, bylo to opravdu poučné čtení.“

Teď tedy mělo přijít mučení, kvůli němuž mě ten zvrhlý tyran držel naživu.

„Nevěřte všemu, co se píše v novinách,“ odsekl jsem.

„Spíš bychom neměli věřit ničemu, co se píše ve vašich knihách,“ opáčil Basad.

Asma se na mě líbezně usmála a řekla: „Obviňují vás z nemravnosti. Našly se nějaké vaše staré romány a v nich scény z veřejných domů. Odhalená ramínka a průsvitné šaty. Takový vzor chcete dávat německé mládeži?“

Vinnetou mě naučil, jak skrývat bolest u mučednického kůlu, ale na tohle mě nepřipravil.

„Ty scény opepřili kvůli lepším prodejům!“ vykřikl jsem a krev se mi v žilách vařila jako voda v kotli. „Budu se soudit! I kdybych měl kvůli tomu prodat vilu Shatterhand!“

Asma podala Basadovi výtisk _Frankfurter Zeitung_. Tušil jsem, co píšou.

„Říká, že ovládá přes tisíc cizích jazyků a dialektů,“ předčítal se smíchem Basad. „Sam Hawkens a Old Firehand jsou podle něj skuteční lidé, s nimiž si dopisuje. Na besedách si chce rozhalovat košili a ukazovat přítomným svoje jizvy. Čtenářům posílá koňské žíně, že prý jsou to Vinnetouovy vlasy.“

Tohle zabolelo nejvíc. Vinnetoua jsem miloval jako svého bratra, jako sebe sama.

„Ty potrate hloupého mezka, kdyby si můj sídi všechno vymyslel, neexistoval bys ani ty!“ zastal se mě věrný Halef.

„Nás si nemusel vymýšlet, lidé jako já a moje žena budou existovat vždycky,“ opáčil Basad.

Podíval jsem se do Šakařiných očí, zalitých slzami, a četl jsem v nich: „Ukaž jim všem ještě naposledy, kdo je Kara ben Nemsí.“

  

> Než jsem stačil dát Basadovi pádnou odpověď, uslyšeli jsme za palácovou zdí hlasy. Rychle jich přibývalo, slévaly se v jeden mohutný proud a žádaly propuštění zajatců. Záhy se k hlasům přidalo i bušení na bránu.

„To jsou naši!“ zavýskl jeden z Arménů.

„Hosté přišli na hostinu trochu předčasně,“ řekl Basad. Pak luskl prsty na jednoho z důstojníků. „Pošli někoho do citadely, ať přivedou posily a pobijí ty ďaury.“

Tomu jsem musel zabránit.

Obrátil jsem se k arménským mladíkům. „Běžte otevřít bránu, budu vás krýt!“

Vší silou jsem kopl do kotle a vroucí voda se rozlila mezi vojáky. Rozlétli se bojácně jako hejno vrabců a nechali Armény proběhnout svým středem. Přiskočil jsem k nejbližšímu Núbijci, který měl za pasem můj revolver. Popadl jsem siláka za rameno, vrazil mu palec pod klíční kost a zbylými prsty ho sevřel pod lopatkou, takže se s bolestným výkřikem zkroutil a padl na kolena. Volnou rukou jsem mu vytrhl svoji zbraň a vypálil po několika vojácích, kteří mezitím přiložili pušky k líci a chtěli zastavit prchající Armény.

Střílel jsem ovšem po rukou, abych vojáky vyřadil z boje, ale nezpůsobil jim smrtelná zranění. Stačily čtyři rány, a čtyři muži s výkřikem upustili pušky. Ostatní hledali krytí za kašnou a sloupořadím, to už se však Halef s Adolfem v nastalém zmatku chopili ležících pušek a vrhli se za nimi.

Svoje poslední kulky jsem věnoval dvěma strážím u brány, které se chystaly přivítat arménské mladíky tasenými šavlemi. Mé střely strážcům roztříštily zápěstí a uvolnily Arménům cestu. V příštím okamžiku mladíci odsunuli závoru, otevřeli bránu a na nádvoří vtrhly desítky arménských mužů, ozbrojených převážně holemi a noži. V jejich čele se hnal Armén s tlustými kníry, kterého jsem zachránil na úpatí Džabal aš-Sarkí; zřejmě dovedl rodinu do kláštera a potom se vrátil, aby podnítil arménskou domobranu k odporu.

  

> Začal boj muže proti muži. Já ovšem nejdřív musel srovnat účet s Núbijci. Drtil jsem je svojí pěstí s dobře posazenými klouby, a když už ruka umdlévala, použil jsem pažbu revolveru. Musel jsem jim zasadit víc ran, než mívám ve zvyku, ale zanedlouho přede mnou leželi omráčení všichni čtyři.

Vtom vřava kolem mě ustala, zápolící muži se na okamžik ztišili. Rozhlédl jsem se kolem sebe a pochopil jsem – Šakara s Asmou se na sebe vrhly, vzduchem létaly cáry šatů a všichni se zatajeným dechem sledovali tu krásu bez závoje. Rychle jsem dceru Džamikunů odtrhl, protože další nemravnou scénu jsem si nemohl dovolit; varováním mi bylo, že z mého nedávného románu _Pouští a harémem_ Fehsenfeld vypustil _a harémem_. Zahalil jsem Šakaru svým pláštěm, Asma se přikryla polštářem a muži se vrátili k boji na život a na smrt.

„Nezabijeme vás, ale půjdete spolu se svým manželem před soud, Asmo!“ oznámil jsem jí. Neudělalo to na ni dojem, jaký jsem očekával, a její oči se ani neupíraly na mě, ale kousek nad mé rameno. Pochopil jsem a uskočil v poslední vteřině. Třeskla rána a kulka, určená pro mě, se Asmě zaryla do srdce.

Obrátil jsem se a poznal důstojníka, kterého jsem v den svého příjezdu dvakrát ponížil a který na mně teď chtěl vykonat svoji pomstu. V mžiku u něj byl Halef a ranou pažby ho zbavil vědomí.

Otočil jsem se zpátky k Asmě. Polštářem, který si tiskla na prsa, protékal potok krve.

„Nechcete se alespoň teď kát za svoje hříchy?“ poklekl jsem u ní.

Slabě přikývla a pohlédla mi do očí.

Zasípala.

„Já… nikdy… nikdy jsem nečetla Goetha. Vaše romány… znám nazpaměť.“

Setřel jsem jí z čela studený pot.

„Taky… jsem si nechala poslat ty… koňské žíně.“

Rozkašlala se. Podepřel jsem jí hlavu, protože jsem cítil, že chce říct ještě něco důležitého.

„Nejradši… mám… Old Surehanda.“

S těmi slovy vydechla naposled.

Šakara mi stiskla ruku a chvíli jsme nad tou nešťastnou duší stáli v rozjímání.

Najednou jsem si uvědomil, že nikde není vidět Ašár Basad. Prošel jsem bojištěm, tu a tam uštědřil ránu, nadzdvihoval jsem bezvládná těla, ale paša jako by se propadl do země. Vtom mé cvičené ucho zachytilo, jak koňské kopyto kříslo o dláždění. Otočil jsem se po zvuku a tu jsem ho spatřil. Basad vyjel ze stájí na svém ušlechtilém arabském bělouši a s karabáčem v ruce si mezi zápasícími muži razil cestu k bráně.

Adolf pozvedl pušku. „Hyn sa hukázalo, do roka a do dne!“ zvolal ve svojí mateřštině, kterou naštěstí ovládám včetně chodského nářečí.

Položil jsem mu ruku na rameno. „Copak nevíte, Adolfe, že v mých knihách hlavní padouch nikdy nezemře lidskou rukou, ale vždy zásahem Božím?“

„Vím, většinou spadne ze skály,“ odpověděl můj přítel. „Ale kde tady chcete vzít skálu?“

„Jen nechte Boží vůli jednat,“ požádal jsem ho.

Všiml jsem si, že jeden z Núbijců se probral z bezvědomí a pomalu se zvedl na nohy. Basad, zaneprázdněný bičováním všeho, co mu přišlo do cesty, směřoval přímo k černému obrovi. Když si ho všiml, bylo pozdě. Núbijec a kůň se srazili, což pašu obloukem vymrštilo ze sedla. Adolf spokojeně sklonil pušku. Basad vletěl po hlavě přímo do sudu se zelím a jen jeho nohy v brokátem zdobených trepkách zoufale kopaly do vzduchu.

Vykročil jsem k němu.

„Nechcete ho jít zachránit, že ne?“ chytil za rameno teď Adolf mě.

„Víte, že ve svých knihách se o to vždycky alespoň pokusím.“

Podívali jsme se zpátky na pašu. Nohy přestaly kopat a ztuhle trčely k nebi jak dva pokřivené minarety. Došli jsme k sudu a převrátili ho. Vyvalilo se tyranovo tělo, obalené zelím. Nedýchal.

Ohledáním mrtvoly jsem zjistil, že Ašára Basada zadusil košťál, který Adolf z vůle Boží nestihl rozšlapat a který pašovi pronikl hluboko do jícnu.

> \* \* \*

> _Jsem teď přímo opak dřívějšího Karla. Toho jsem s velkým ceremoniálem utopil v Rudém moři, s lodním uhlím, které ho stáhlo ke dnu._

— Karel May v dopise Richardovi a Kláře Plöhnovým,  
Jemen, 16. září 1899

Ve dvoraně nastal mír. Po Basadově smrti obě strany zanechaly bojů a ošetřování raněných i drancování paláce probíhalo ve vzájemné shodě. Vojáci se s Armény dávali do řeči, protože se často znali ze sousedství a jako malí společně chodili házet kamení nebo pouštět draky. Já jsem zase v přátelské rozpravě s Núbijci zavzpomínal na dobrodružství z dob, kdy jsem se plavil po Nilu ze Súdánu do Káhiry.

„_Danke schön_, Karle,“ přistoupil ke mně Adolf a třásl mi rukou. „A _auf Wiedersehen_. Půjdu prohledat Basadovy písemnosti, a až v nich najdu dost důkazů o jeho proviněních, hned vyjedu do Caři­hradu k sultánovi.“

Po Adolfovi přicházeli Arméni a děkovali mi za to, že jsem dva jejich soukmenovce zachránil před smrtí a celé jejich společenství před ponížením. Poté se všichni, obtěžkaní poklady z pašova paláce, pokojně rozcházeli do svých domovů. Zmizela Basadova dýmka vykládaná drahokamy i jeho brokátové trepky, jeden statný Armén dokonce na zádech odnášel celý divan.

Osaměli jsme na dvoře se Šakarou a Halefem.

„Konečně se můžu vrátit domů,“ řekla dcera Džamikunů.

„Dovolíš, abych tě doprovodil?“ zeptal jsem se.

„Doufala jsem, že to řekneš,“ usmála se.

„A co já, sídi?“ ozval se Halef žárlivě.

„I ty se vrať domů, k Haddedínům,“ odpověděl jsem. „Stal se z tebe v mých službách moudrý muž a budeš dobře vládnout svému lidu.“

„Chci jít s tebou do země Džamikunů,“ odporoval trucovitě.

„Budeš potřebovat přítele a ochránce!“

„Přítele a ochránce bych potřeboval spíš v Německu,“ řekl jsem.

„U Džamikunů budu v bezpečí. Tvůj poslední úkol bude sehnat mi trochu _ssamghu_ a zavézt tento spisek na nejbližší poštovní úřad.“

  

> Vrátili jsme se do kavárny, kde jsme předtím nechali koně a pušky, a já tam nad lahví dvanáctky dopsal zbytek příběhu – jak s Šakarou opouštíme Damašek východní branou Bab Šarkí a vjíždíme do kamenité pouště, já na svém věrném vraníku Assilovi a ona na pašově bělouši. Potom cváláme k perským horám, kde nakonec čtenářům zmizíme z očí.

> \* \* \*

> _Ti, kteří mě nechtějí pochopit, protože píšu proti jejich předsudkům, mi předhazují, že své „Já“ vynáším do nebes. Nazývají mě chvastounem a snad ještě jinak a hůř. Milý Bože! Nikdo nemá tak málo důvodů a chuti vychloubat se jako právě já! To „Já“, o kterém píšu, to přece nejsem já sám, nýbrž je to otázka lidstva, kterou se pokouším zosobnit, abych na ni mohl odpovědět._

Identifikuji se ve svých knihách s lidstvem…

— Karel May:  
_Moje zpověď_, 1908
