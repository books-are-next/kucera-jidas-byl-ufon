---
title: "V\_království Urubů"
subtitle: ''
contentType: prose
---

(dva kriminální případy)

> _Toho rána Tamapu odešel na lov s odhodláním, že chytí jednoho uruba. Šel směrem k laguně, protože věděl, že sem tento dravý pták chodí chytat ryby. Schoval se za strom a trpělivě čekal. Urubu přiletěl a začal číhat na své oblíbené ryby. Byl tím tak zaujat, že neslyšel, jak Tamapu vzal šíp a napjal luk. Na místě ptáka zabil. Tamapu byl na to velmi hrdý, protože bylo těžké uruba překvapit a zasáhnout. Chystal se vydat i se svou trofejí na zpáteční cestu do vesnice, když zaslechl jakési sténání. Vypadalo to, že pochází od velké palmy na břehu jezera. Tamapu se přiblížil a uviděl nádherného malého uruba. Rozhodl se, že ho vezme s sebou a ponechá si ho. Malý urubu ho následoval a pořád vzlykal. Občas se Tamapu ohlédl, urubu měl obličej a tělo ženy a překrásné peří. Proč by se s ní nemohl oženit? Byla mnohem krásnější než všechny dívky ve vesnici…_

_— Mýty a legendy amerického kontinentu_

Inspektor Tamapu de Silveira věděl, že se těžko může stát detektivem v kriminální povídce. Moderní knižní detektivové bývají rozvedení alkoholici a proutníci, kteří ztratili někoho blízkého v tragické autonehodě, případně něčí smrt zavinili při výkonu služby. Zároveň bývají obdaření nějakou mimořádnou schopností, nebo mají aspoň psího parťáka. Tamapu měl hodnou ženu, na psy alergii a pil jen společensky, aby se neřeklo. Jeho babička byla indiánka, ale to, že on sám nosil indiánské jméno, s tím nesouviselo – jen se narodil v době hledání kořenů, kdy indiánská jména přišla do módy. Tamapu býval cvičitelem capoeiry, ovšem po zranění kolena přestal a od té doby mírně tloustl. K jeho zálibám patřilo sbírání fotbalových dresů – a měl i takové obskurní kousky jako trikoty fotbalistů Arménie nebo České republiky – ale ani to nebylo dostatečně osobité, aby si ho čtenáři zapamatovali.

> Detektivky aspoň rád rozečítal, a následně odkládal po prvních kapitolách, poté co rozluštil zápletku a určil vraha. Dočítala je manželka, aby potvrdila, že jeho soud byl správný. Takže když mu ráno zavolali z expozitury, že na ostrově Paqueta zmizela mladá dívka, vzpomněl si Tamapu na švédskou kriminálku o podobném zmizení na ostrově Hedeby – tenkrát Tamapu posoudil všechny možnosti a prohlásil, že dívka Harriet vůbec nebyla zavražděna (jeho názor podpořilo i to, že šlo o jedinou hypotézu, kterou se nikdo z vyšetřovatelů v knize vážněji nezabýval), což jeho žena po přečtení celého svazku potvrdila. Byl vlastně docela pyšný na svůj intelekt a dedukční schopnosti, což z něj přece jenom dělalo do jisté míry zajímavý literární charakter.

> Tamapu dokonce přemýšlel, že by jednou detektivku sám napsal. Odehrávala by se v nějaké exotické zemi a hlavní postavou by byl muž, který musí zabít svoji ženu, protože ji nedokáže opustit. Byla by to vražda z lásky, možná nejláskyplnější vražda v dějinách žánru.

> „Jak dlouho budeš pryč?“ zeptala se žena trochu stísněně. Tama­puova mladá manželka neměla ráda jejich starý činžák, kde zašlé časy rijského patriciátu připomínala recepce v přízemí i rozdělené výtahy – jeden pro nájemníky a jeden pro personál, aby se paní se služkou nepotkaly v jedné kabině. Tamapuova žena pocházela z kakaového státu Bahía, v Riu jí byla vždycky tři čtvrtě roku zima a nerada tu bez svého muže trávila víc času, než bylo nutné.

> „Nanejvýš pár dní,“ odpověděl Tamapu a přitáhl si ji k sobě. „Paquetu obejdeš kolem dokola za dvě hodiny – jestli se tam ta holka ztratila, nebude moc možností, kde by mohla být.“

> „Tak dobře,“ usmála se manželka slabě. „A vem si plavky.“

  

> Dešťové mraky pohltily hrb Corcovado i s Kristem Vykupitelem. V navlhlých ulicích houstla mlha a od moře skučel studený vítr, takže na pláže padala nálada anglických blat. Tamapu se vřadil do ranní zácpy, v níž se s urputností buvolů prodíraly městské autobusy. Posouval se ke třídě Rio Branco a potom dál k přístavišti.

> Vzpomněl si, jak ho v těch místech před lety přepadli během nočního čekání na semaforech – měl tenkrát nové auto, takže si ho zřejmě spletli s cizincem. _Assaltantes_ byli velice profesionální, obstoupili vůz, namířili na něj zbraně a řekli si o peníze. Tamapu byl tenkrát obstojný _jogador_, bojovník capoeiry, a v pouzdře měl služební pistoli, ale ani ho nenapadlo klást odpor, protože znal policejní statistiky a věděl, jak hrdinové obvykle dopadají. Podal jim peněženku a poprosil, aby mu vrátili doklady, což zbojníci z favely udělali. Krátce po Tamapuově incidentu radní rozhodli, že rijští řidiči v noci nemusejí stavět na červenou, díky čemuž klesl počet přepadení a stoupl počet přejetých chodců.

> V přístavišti čekali na trajekt paquetští obyvatelé (poznali se podle velkých igelitových tašek napěchovaných věcmi denní potřeby od potravin po toaletní papír, protože na ostrově fungovala jenom jedna předražená samoobsluha). Bylo středeční dopoledne a Tamapu si uvědomil, že na Paquetě vlastně nikdy nebyl ve všední den; rijští se tam jezdí rekreovat o víkendu (a ve frontě na trajekt se poznají podle plážových kabel a nafukovacích míčů). Bylo by nejlepší případ vyřešit do pátečního večera, napadlo Tamapua, než se ostrov zalidní jako Copacabana.

> Když loď vyplula do zálivu Guanabara, mraky se na chvilku rozestoupily a Tamapu zahlédl Krista nad městem. Dneska poprvé v jeho pažích viděl gesto loučení.

> \* \* \*

Anglické počasí svíralo jen Rio. Nad zátokou svítilo slunce, podél lodi vyskakovali z vody delfíni a z hřbetů jim odstřikovaly kapky duhy. Tamapu se už dlouho necítil takhle svobodný. Míjeli oblé ostrůvky, které díky zvyku stavět kostely na vrcholech kopců připomínaly obrysy dívčích ňader. Po necelé hodině plavby se na obzoru konečně vynořila Paqueta, s věží kostela, vyčnívající mezi korunami stromů. Nad věží kroužili ptáci urubové.

> Paqueta znamená v jazyce indiánů Tupi „mnoho pak“, ale dnes už tu nežijí žádní hlodavci paka, a už vůbec ne žádní indiáni Tupi. Místo nich jsou atrakcí ostrova africké stromy baobaby a malé opičky, kosmani bělovousí, které děti krmí sušenkami, i když se to nesmí.

> Loď přirazila k přístavnímu molu a cestující se vyhrnuli ven, kde na ně čekali jejich blízcí, aby naložili nákupy na vozíky a káry nebo jimi obtěžkali vlastní záda. Kočičí hlavy pokrývají prostranství mezi přístavem a kostelem, ale všechny ostatní cesty jsou nevydlážděné, takže auta na Paquetu nesmí – jedinými výjimkami jsou terénní auta policie, sanitky a vozy komunálních služeb. Lidé se po ostrově dopravují pěšky, na kolech nebo na koňských povozech.

> Jak bylo domluveno, Tamapua v přístavu čekal místní policista Marcio. Byl to veselý mulat s kudrnatými vlasy a africkým nosem, na zápěstí nosil náramek z korálků. Kalhoty od uniformy měl na kolenou zelené, zřejmě předtím klečel v nějakém záhoně. Inspektor ho za to chtěl vyplísnit, ale uvědomil si, že policista na Paquetě zřejmě nemá příliš vzrušující život, a jestli si službu zpestřuje zahrádkařením, je to pořád lepší, než kdyby se třeba opíjel.

> Když Marcio uviděl inspektora vystupovat z útrob lodi, zahlaholil: „Tak už jsme ho chytli!“

> Rozjeté povozy se zastavily a vzduchem zašuměly igelitky, jak se cestující začali otáčet. Zločin na Paquetě prakticky neexistoval, policie řešila jenom občasné sousedské strkanice, takže zmizení dívky Ytuany přitáhlo velkou pozornost. A teď navíc místní poznali, že Tamapu je ten očekávaný _carioca_, muž z Ria.

> „Koho jste chytli?“ řekl inspektor tlumeně, když přešel prostranství a chytil mladého kolegu za paži, aby ho odvlekl stranou. Lidé za nimi natahovali krky jako volavky za rybářskou loďkou.

> „No toho vraha,“ odpověděl Marcio pořád dost nahlas a usmál se do publika.

> „Nemůžeme to probrat na stanici?“ zasyčel Tamapu.

> Marcio přikývl a konečně inspektora začal doopravdy vnímat. „Nemáte hlad? Před chvílí přivezl Antonio ryby.“

> „Žena mi nabalila chleby,“ ukázal Tamapu na svoji brašnu.

> „Tak si je dáte na svačinu. Pojďte,“ chytil teď Marcio za paži svého nadřízeného a táhl ho ke kostelu. V kostelní zahradě, přilepená ke svatostánku, stála přízemní budova s nápisem _Cantina Bom Jesus_. Před ní seděl na obrubníku do půli těla svlečený stařec a klackem naklepával rybí maso. Z kostela vyšlo několik žen v černém a po krátké poradě všechny zamířily k Bom Jesusovi.

> „Tady Antonio umí s rybami zázraky,“ zazubil se Marcio. Rozehnali hejno racků a volavek, rozestavěných kolem polonahého Antonia, a vstoupili do jídelny, kde to vonělo čerstvým banánovým chlebem.

  

> „Tak povídejte,“ vybídl Tamapu Marcia, který zatím rozléval pivo z lahve do malých skleniček. Inspektor se musel sám sobě usmát – odpustil svému podřízenému špinavé kalhoty a zahrádkaření, hlavně aby ve službě nepil. Měl by mu vyčinit aspoň teď, ale paquetské slunce pálilo tak, že ze sebe dostal jen žíznivé přitakání.

> „Jakého vraha? Myslel jsem, že ta holka prostě zmizela, o vraždě nikdo nemluvil.“

> „Právě – prostě zmizela,“ řekl Marcio a tajemně ukázal na podlahu. „Protože _on_ Ytuanu tady někde zakopal.“

> Tamapu ho zarazil, protože se k jejich stolu právě kolébala Antoniova žena s pečenými treskami. Když odešla, pokračoval. „Kdo ohlásil to zmizení?“

> „Lucas, její kluk. Po tom, co ji zabil.“

> „Kdy vám to ten Lucas přišel oznámit?“

> „Včera ráno. Zmizela prý v pondělí.“

> „Proč nemohla prostě sednout na trajekt a odjet do Ria?“

> „To mě samozřejmě napadlo jako první,“ řekl Marcio s plnou pusou a trochu dotčeně. „Proto jsem nejdřív prostudoval záznam z kamery v přístavu. Ve všední dny veze jedna loď tak deset lidí, dneska jste to zažil sám, a navíc se tu všichni známe. Ytuana trajektem neodjela.“

> Inspektora zarazilo, kde vzal tenhle ostrov prašných cest a rybářských kantýn bezpečnostní kameru, ale nechtěl se Marcia dotknout podruhé a spolkl poznámku spolu s kusem tresčího filetu.

> „Co když použila loďku?“ řekl místo toho.

> „To mě napadlo jako druhé,“ odpověděl Marcio teď už spíš vítězoslavně než dotčeně. „Proto jsem zavolal vedle na ostrov, mají tam radar.“ Měl na mysli ostrůvek hned vedle Paquety, rekreační sídlo rijských guvernérů, kteří si tam v průběhu let za veřejné peníze vybudovali soukromou rezidenci. Současný guvernér úzkostlivě dbal na svoji bezpečnost a zřejmě i kamera v paquetském přístavu souvisela s jeho snahou mít okolí své pevnosti pod kontrolou. „Podle ostrahy od nás na pevninu ani na jiný ostrov v posledních dnech žádná loďka neodjela.“

> Tamapu si zapsal do telefonu, že musí pověřit techniky z kriminálky, aby si oba záznamy vyžádali a překontrolovali je. Chvíli zamyšleně žvýkal a Marcio ho netrpělivě pozoroval. Konečně Tamapu řekl: „Vím, že vás to napadlo jako třetí… ale co když je Ytuana pořád na ostrově a z nějakého důvodu se schovává třeba u kamarádky.“

> Marcio spokojeně přikývl. „Během včerejška jsme prošli všechny domy, vzal jsem si na to pár spolehlivých chlapů ze sousedství…“ Popisoval to s výrazem šerifa z Divokého západu a Tamapu si do mobilu připsal, že i na prohlídku ostrova bude muset povolat profesionály. „Prošli jsme taky džungli, pláže, všechno. Ytuana na Paquetě není. Tedy na povrchu.“

> Dojedli, dopili, inspektor zaplatil účet a Antoniova žena se jako koráb odkymácela zpátky do kuchyně.

> „I kdybychom tedy připustili, že je mrtvá, proč by se třeba nemohla utopit v moři?“

> „To už by ji moře dávno vyvrhlo zpátky na břeh.“

> „Nejsou tu nějaké spodní proudy?“ zkusil to ještě Tamapu.

> „Nejsou,“ odpověděl Marcio radostně.

> _Sehnat expertízu k mořským proudům_, zapsal si inspektor.

> Potom vyšli do odpoledního slunce. Před jídelnou narazili na několik urubů pojídajících zbytky Antoniových ryb a Tamapu pochopil, proč předtím, když loď vjížděla do přístavu, kroužili nad kostelní věží. Cantina Bom Jesus spojovala všechny obyvatele ostrova.

> \* \* \*

Byla to tedy klasická záhada zamčeného pokoje; konečně něco jiného než smutné případy, kdy se na kraji favely střílí kvůli drogám. Tamapu procházel alejí baobabů, které se tyčily podél cesty k policejní stanici jako dvacet velkých černoušků, a vzpomněl si na zvyk, o němž slýchal už jako malý. Zastavil se a políbil kmen největšího z nich, přezdívaného „Maria Gorda“, tedy „Tlustá Marie“, aby mu přinesl štěstí. Marcio se na něj přátelsky šklebil – věděl, že zvyky se mají dodržovat.

> Stanice sídlila v přízemí unavené koloniální vily obrostlé mangovníky. Marcio prohlásil, že je čas na siestu, a vklouzl do jedné ze dvou hamak napnutých na zahradě mezi stromy. Tamapu chtěl protestovat, že je třeba řešit případ okamžitě, ale do hlavy mu znovu stouplo slunce, posílené teď pivem i vůní mangovníků, a on musel uznat, že v odpoledním horku stopy nevychladnou. Pro klid svědomí si vzal do hamaky aspoň Marciův protokol o Ytuanině zmizení.

> Pročítal Lucasovu výpověď a na telefonu googloval informace o obou zúčastněných, údajné oběti a údajném vrahovi. Lucas uvedl, že trávil s Ytuanou odpoledne v jejich bytě v ulici Princezny Adelaide, když jeho přítelkyně najednou vyrazila ze dveří a běžela k džungli. Měl o ni strach a utíkal za ní, ale ztratila se mu. Na druhém konci džungle začíná moře, takže dál pokračovat nemohla, a Lucas prý prošel všechny stezky tam a zpátky, ale svoji dívku nenašel. Vrátil se domů a čekal do druhého dne, jestli se sama nevrátí. – Nevrátila, proto přišel její zmizení ohlásit.

> Hamaka Tamapua kolébala uvnitř mangovníkového stínu, mezi bděním a spánkem, a inspektor ani nezpozoroval, že se mu poslední věty protokolu mísí s prvními sny. Viděl bambusové houští, ještě rozechvělé, a vskočil do něj.

> Džungle stoupala do kopce a Tamapu stoupal s ní. Napojil se na stezku a kráčel podél zbytků jakési stavby, u níž nedokázal určit, jestli jsou to rozvaliny dávné tupijské osady, nebo opuštěná vojenská základna našeho věku. Došel až k místu, kde přes cestu pochodoval nekonečný zástup jaguářích mravenců; někteří nesli kus listu a působili roztomilým dojmem zelených plachetniček, jen jeden mravenec vláčel velkého mrtvého pavouka, jehož ztuhlé nohy připomínaly polosevřenou pěst. Tamapu opatrně překročil mravenčí vojsko a stoupal dál, stále víc tísněný palmovými listy a divokými květinami. Věděl, že na vrcholu kopce spatří Ytuanu, ale když vyšplhal nahoru, uviděl jenom ptáka urubu, jak sedí na dřevěném zábradlí a v hloubce pod sebou pozoruje mořské proudy. Inspektor nevěděl, co ho přimělo vytáhnout pistoli z podpažního pouzdra, odjistit a zamířit. Než ale stačil stisknout spoušť, přeběhl po větvi bělovousý kosmánek a shodil mu do obličeje mangovníkový list. Tamapu se probudil.

> Vedlejší hamaka už byla prázdná, Marcio seděl v kanceláři a bylo slyšet, jak telefonuje. I Tamapu tedy vyklouzl ze sítě a zavolal do Ria na expozituru, aby rozdal úkoly podle svých poznámek. Potom vytočil číslo svojí ženy.

> „Je to klasická záhada zamčeného pokoje,“ oznámil jí vesele.

> „Pořád tu prší,“ odpověděla smutně.

> Ještě chvíli mluvili každý o něčem jiném a pak se Tamapuovi vypnul telefon.

> „To se tu stává,“ vysvětlil mu později Marcio, „je tu na ně hrozně vlhko. Taky nám tu všechno reziví, lampy, lavičky, zámky…“

> \* \* \*

Žena odešla do práce, ještě než se František probudil. Převaloval se sám mezi spánkem a bděním, první myšlenky se mu mísily s posledními sny a čím dál víc odbíhaly od kriminální zápletky k milostným tématům – vztahu Ytuany s Lucasem, do nějž se zvláštním způsobem projektoval vztah inspektora s jeho manželkou.

> O zločinech z lásky přemýšlel František tak často, až si vytvořil něco jako vlastní podžánr mezi detektivkou a červenou knihovnou. Zápletky svých knih vsazoval do rozdílných prostředí a epoch, takže pokud mu jednou vyjdou sebrané spisy, ocitne se morytát ze dvora Lucemburků vedle apokalypsy vesmírné lodi a vražda v pekingském Zakázaném městě vedle vraždy v polském rychlíku, a přitom všechny Františkovy knihy pojednávají vlastně o tom samém. Během let si vypěstoval nevelké, ovšem poměrně stálé publikum, takže nakonec mohl opustit svoji práci lékárníka a ještě hlouběji se ponořit do vlastního světa pokleslé literární krásy.

> Líbilo se mu žít ve snech a obrazech, ale dnes ráno na prázdné posteli cítil palčivěji než jindy, že jenom psát nestačí.

  

> Vstal, vytáhl žaluzii a podíval se z okna. Na svahu za domem se ranní mlhou projížděla dívka na koni. František na ni zíral jako na přelud, ani by si nevzpomněl, kdy naposled na vlastní oči viděl koně. Vlastně by si skoro ani nevzpomněl, kdy naposled na vlastní oči viděl cizí dívku. Po chvíli si všimnul, že jezdkyně jsou dvě, jedna vždycky čeká pod kopcem a v sedle se střídají. Hned dostal nápad na detektivku z dostihového prostředí o záměně dvou žokejek, z nichž jedna ze žárlivosti zavraždí druhou, ale vzápětí ho v útrobách bodla jehla marnosti a on radši zase zatáhl žaluzii.

> Šel se nasnídat a při jídle pročetl leták Penny marketu.

  

> Poslední dobou nerad vycházel z bytu, s výjimkou pravidelných výprav do supermarketu, kde skupoval alkohol v akci. Věděl, že žena to s ním má těžké, a dojímala ho její trpnost, v níž občas viděl obětavost. Už proto ji nemohl opustit.

> Když byla v práci, František rád pil a koukal z okna na ulici pod sebou, na barokní kostelík svatého Jana Křtitele, kterému ani obklíčení paneláky a plastovými kontejnery nesebralo zbytky vznešenosti (zachytil ho v knížce _Svatojánské vraždy_), anebo na zastřené siluety Lužických hor v dálce (ty zvěčnil v románu _Nový poklad na Sierra Madre_).

> František a jeho žena žili v paneláku na Vlčím vrchu. Autobusová zastávka před domem je spojovala s lidmi, na druhé straně budovy už bujely garáže, sklady, skládky a rumiště, kde hospodařili jen havrani. Sídlištěm se plazilo zelené parovodní potrubí jako anakonda (podnět k zasazení posledního příběhu do Brazílie) a pod kopcem vedla přeshraniční železniční trať, kterou František nikdy neprojel až do konce (ale napsal o ní román _Vražda v Polskim Expressu_).

  

> V obchodě František koupil veku, vejce, sýr ke strouhání a láhev _cachaçi_. To už měl svůj plán vymyšlený.

> Dopoledne psal, k obědu si ohřál, co zbylo od neděle, a odpoledne psal dál. Přiblížil se k vyřešení celého případu, ale všechno čtenářům prozradit nechtěl – rád by na svou jihoamerickou detektivku uplatnil Borgesovu myšlenku, že záhada je součástí nadpřirozeného, zatímco její rozluštění je jenom trik.

> Když padl soumrak, vyklonil se František z okna s cigaretou a sklenicí cachaçi a pozoroval uvolněný vánoční řetěz na protější lodžii, který se v houstnoucím šeru vlnil jako medúza. Dole na zastávce kašlali lidé. Na zemi ležel sníh, v němž František tušil ranní otisky koňských kopyt.

> \* \* \*

Čelní strana domu v ulici Princezny Adelaide, obílená vápnem, působila dojmem malé útulné vilky, ale když Tamapu prošel brankou a podíval se dál za stromy kryjící její boky, zjistil, že na slušivou hlavní stavbu je zezadu nalepená dlouhá šedivá budova zastřešující bezpočet malých činžovních bytů. Marcio otevřel hlavní dveře a vedl inspektora nekonečnou ponurou chodbou.

> „Zakázal jsem mu opustit ostrov, i v přístavu dostali jasné instrukce,“ otáčel se přitom k Tamapuovi. „Je tu jak pták v kleci, pane inspektore.“

> Konečně došli k těm správným dveřím. Marcio na ně zabušil a po chvíli jim přišel otevřít vyzáblý kluk s velkými brýlemi a kruhy pod očima.

> „Tohle je inspektor de Silveira z Ria,“ pronesl Marcio a vtlačil se do bytu. Lucase ani nenapadlo odporovat. Ustoupil ode dveří a přivítal vcházejícího Tamapua odevzdaným pohledem.

> „Našli jste ji?“ hlesl nejistě jako člověk, který už dlouho nepobýval mezi lidmi.

> „To víš sám nejlíp,“ propíchl ho pohledem Marcio.

> Tamapu se rozhlédl po stísněné garsonce. Marcio se vtlačil do kuchyňského koutu, Tamapu usedl na rozkládací postel pod oknem a Lucas zůstal stát u dveří. Žít tady ve dvou chce hodně lásky, napadlo inspektora a představil si sám sebe, jak v odpoledním dusnu prchá směrem k lesu.

> „Tady pan inspektor se přišel zeptat na pár věcí,“ řekl Marcio.

> Lucas si sundal brýle a nervózně mnul skla cípem trika. „Nevím, co vám o mně řekli,“ zamumlal a koukl úkosem na Marcia, „ale já…“

> „Takhle si akorát poškrábete čočky,“ přerušil ho inspektor. „Leccos o vás vím i sám. Tedy jenom očividné věci samozřejmě. Že jste se po návratu z Argentiny stal veganem, jezdíte si do Ria přivydělávat jako učitel hry na kytaru, posloucháte mangue beat a tak dále.“

> Lucas i Marcio překvapeně pohlédli jeden na druhého a potom na inspektora, který se na ně blahosklonně usmál. Tohle byl jeho oblíbený rituál na začátek výslechu.

> „Jak to… všechno víte?“ dostal ze sebe Lucas.

> „To je prosté,“ odpověděl inspektor. „Tady na stěně máte fotku, kde stojíte před univerzitou v Buenos Aires. Předpokládám, že jste se tam nejel rekreovat – to byste si zarámoval spíš obrázek Metropolitní katedrály nebo prezidentského paláce –, takže jste v Argentině žil jako student delší dobu. Na té fotce jste zhruba o rok mladší, ale aspoň o tři kila těžší. A zatímco argentinské hovězí se proslavilo svojí kvalitou, u nás…“

> „… se do něj dává kupa chemie,“ přikývl Lucas.

> Tamapu spokojeně přikývl. „Proto si myslím, že citlivá duše jako vy po návratu domů prozřela a přestala jíst maso. Támhle na lince máte sojové mléko, takže bych řekl, že u masa jste se nezastavil.“

> „Víte, jak ve velkochovech trpí krávy? I ty na mléko,“ mračil se Lucas. „Nechci už pozřít nic, co pochází z živé bytosti. Ale jak jste poznal, že učím na kytaru?“

> „Vaše nehty na pravé ruce,“ ukázal Tamapu pohledem. „Přesahují bříška prstů, to byste nenosil pro parádu, zvlášť ne na jedné ruce. Takže to, že jste kytarista, jsem věděl, už když jste nám otevíral dveře. V knihovně máte učebnici hry na kytaru pro děti – obálka je potrhaná a pokreslená, určitě se na ní vyřádila spousta dětí. Přitom tady na Paquetě hádám nebude moc patricijů, co by chtěli potomky vzdělávat v hudbě – na rozdíl od Ria.“

> „To máte pravdu. A jak jste přišel na ten mangue beat?“

> Tamapu se znovu usmál. „Odpoledne jsem si našel váš profil na Facebooku. Ale teď k věci. Řekněte mi, co bezprostředně předcházelo útěku vaší přítelkyně z bytu. Co jste to odpoledne dělali?“

> Lucas pokrčil rameny. „Normálně. Já jsem cvičil na kytaru a Ytua­na si četla…“

> „Takže najednou prostě zavřela knížku a prchala k lesu? Vůbec jste se nepohádali?“

> „Nepohádali,“ řekl Lucas omluvně. „Nikdy jsme se nehádali. Jak jsem se ponořil do hraní, ani jsem si nejdřív nevšimnul, že je pryč.“

> Tamapu od Marcia věděl, že sousedé Lucasovu výpověď potvrdili – z garsonky neslyšeli žádný křik, zato hru na kytaru ano (a podle Marcia se tvářili tak, že by možná uvítali spíš trochu křiku). Jiní svědci potom viděli Ytuanu utíkat ulicí směrem k džungli. Vypadala vyděšeně.

> „Svědci viděli Ytuanu utíkat ulicí směrem k džungli,“ řekl Tamapu. „Vypadala vyděšeně. Vás nenapadá, co se jí mohlo stát?“

> „Nenapadá,“ odpověděl smutně Lucas.

> Tamapu pochopil, že chvíle, než Ytuana vyběhla z bytu, bude klíč k celému případu.

> „Popište mi co nejpodrobněji, jak probíhalo to odpoledne. Za­čněte čímkoli, třeba co měla vaše přítelkyně na sobě.“

> Lucas přemýšlel.

> „Na sobě… Normálně…“

> Tamapu vzdychl.

> „A co jste měl na sobě vy, si vzpomenete?“

> Lucas přemýšlel.

> „Normálně… Asi to co teď.“

> „Jedli jste něco, pili?“

> „Ani ne… Teda jenom Ytuana si nalila cachaçu, myslím.“

> Tamapu zpozorněl. „Vaše přítelkyně během odpolední siesty pila tvrdý alkohol? To dělala často?“

> „Ne, to vůbec… Leda poslední dobou možná.“

> „Mohlo to znamenat, že ji poslední dobou něco trápilo?“

> „To ne… To by mi řekla.“

> Tamapu se na Lucase dlouze zadíval.

> „Nepsala si deník?“

> „Nepsala.“

> Inspektor se snažil proniknout skly Lucasových brýlí a odhadnout, jestli mladík mluví pravdu. I kdyby lhal, nedalo se s deníkem počítat, protože v takovém případě by ho Lucas už býval zničil. Totéž platilo i pro soubory v počítači. Facebook Ytuana nepoužívala, to už si inspektor ověřil. Víc si sliboval od její e-mailové schránky, jelikož existovala šance, že svému příteli neprozradila heslo.

> „Znáte heslo její e-mailové schránky?“

> „Neznám.“

> „A adresu?“

> Lucas mu nadiktoval Ytuaninu e-mailovou adresu a inspektor si ji zapsal do telefonu.

> „Vzpomenete si ještě na něco z toho odpoledne? Neříkala vám něco?“

> „Neříkala.“

> „Pamatujete si aspoň, co četla?“

> „Jo, to jo,“ vyhrkl Lucas skoro radostně. „Knížku o indiánech, myslím, že na ní sedíte.“

> Tamapu vstal a nadzdvihl z postele poházené polštáře. Pod jedním z nich ležela kniha _Mýty a legendy amerického kontinentu_.

> „Můžu si ji půjčit?“

> „Jasně,“ přikývl Lucas, zřejmě rád, že přece jen může pomoci s vyšetřováním.

> „Mimochodem, Ytuana je indiánské jméno…,“ pokračoval Tamapu.

> „Jo, její babička byla indiánka. Ale s tím to jméno nesouvisí, to jí rodiče dali jen tak.“

> \* \* \*

Inspektor na osiřelé policejní stanici večeřel obložené chleby od manželky, zapíjel je pivem, které našel v lednici, četl Ytuaninu knihu a snažil se krotit svoje čtenářské fantazie. Za oknem zatím hvízdal osamělý komár jako harmonikář v _Tenkrát na Západě_.

> Ve správné detektivce jsou od začátku rozmístěny stopy, uvažoval Tamapu. Takže když například v úvodu Marcio říká, že na ostrově se samy vypínají mobily a železné předměty rychleji korodují, může to být zárodek napínavého finále, v němž detektiv bez funkčního telefonu nedokáže přivolat posily, ovšem následně se jemu určená kulka vzpříčí v hlavni vrahova zrezivělého revolveru… Ale může to samozřejmě být i slepá stopa.

> Než se Tamapu uložil ke spánku, vytočil číslo svojí ženy. Měla vypnutý telefon.

> \* \* \*

Zrovna když se Marcio pustil do roztloukání nasekaných lián, přerušil Františkovo psaní klíč v zámku. Domů se vrátila jeho žena.

> „Co v práci?“ zavolal na ni od počítače jako každý den.

> „Normálka, bolej mě záda,“ hekla z předsíně uprostřed zápasu s kozačkami. „Co Ytuana, už je z ní pták?“

> „Dělám na tom.“

> Žena vešla do obýváku, bez kabátu, jenom s nákupní taškou, a nakoukla do monitoru.

Tamapu chtěl myslet na Ytuanu, ale místo toho myslel na svoji ženu. Myslel na ni ve sladké malátnosti, co mu na patře nechal spánek, v přesnosti Antoniových pohybů i v kruzích, které starému rybářovi nad hlavou kreslili ptáci… Tamapu na svoji ženu myslel víc v představách a příslibech než ve skutečnosti; myslel na ni ve věcech, ve kterých nebyla. To prozření ho překvapilo, proto se přiměl obrátit pozornost k Ytuanině případu.

> Františkova žena neřekla nic a zamířila do kuchyně.

> „Mohli bysme si udělat smaženky,“ nadhodil.

> To bylo jejich oblíbené jídlo.

> „Něco slavíme?“ houkla s hlavou v lednici, kam vykládala nákup.

> „Ne, jenom tak. A můžem si k tomu dát caipirinhu, jsem objevil v Penny cacha_ç_u, měli ve slevě.“

> „Tak trochu můžem.“

> František uložil rozepsaný text a poslal ho svému nakladateli (on už vymyslí, co s ním). Pak zaklapl _Mýty a legendy amerického kontinentu_ a šel za ženou do kuchyně. U linky ji políbil na rty a ucítil slabý pach – takhle reagoval její žaludek, když dlouho nejedla.

> „Obědvalas?“

> „Měla jsem děsnej fofr.“

> „Tak jdem na ty smaženky. Večer dávaj poslední díl _Kriminálky_.“

> To byl jejich oblíbený seriál.

> František a jeho žena se poznali za poměrně dramatických okolností, a byly to zřejmě nejdramatičtější okolnosti, jaké se kdy v jejich vztahu odehrály. Když ještě chodili na střední školu, dostala Františkova budoucí žena na chodbě u šaten hypoglykemický záchvat a František, protože měl babičku diabetičku, jako první poznal, co se děje, takže jí vnutil svoji čokoládovou tyčinku. Potom ji doprovodil domů a po pár týdnech spolu začali chodit. Vzali se brzy, ještě během studií na vysoké škole; v té době taky zdědili byt na Vlčím vrchu. Kvůli manželčině těžké cukrovce neměli děti – doktoři to nedoporučovali, a ani František vlastně po potomcích nijak zvlášť netoužil, takže třetí pokoj, původně zamýšlený jako dětský, se změnil ve skladiště nepotřebností.

> Když poznali, že spolu nejsou šťastní, zkusil ji opustit, ale nakonec se jako zbitý pes doplazil zpátky na Vlčí vrch. Od té doby František jiné ženy nevyhledával; nesnesl by, aby byla nešťastná, nesnesl by znovu ten výraz, který tenkrát říkal – dělej, co potřebuješ, já tu na tebe počkám. Proč neopustila ona jeho, nevěděl. Asi ho měla ráda. On ji taky. Sto roků cholery.

  

> Teď František strouhal sýr na smaženky, zatímco žena třídila špinavé prádlo a tmavé házela do pračky, protože zítra měli naposledy v tomto týdnu nárok na sušárnu. František nad struhadlem myslel na _Mýty a legendy_.

> Indián Tamapu si z lovu, poté co zabil ptáka urubu, přivedl do vesnice krásnou dceru urubího krále. Ale protože jeho matka snachu cizinku nenáviděla, rozhodli se novomanželé vyletět do království Urubů. Tam zase nenáviděl ptačí král svého lidského zetě, proto ho podrobil řadě zkoušek, které ho měly připravit o život. Tamapu s pomocí lesních zvířat všem nástrahám unikl, ale nakonec pochopil, že žít s královskou dcerou mu není souzeno, takže se po pavoučím vlákně spustil zpátky domů. František v té pověsti o lidech a bozích viděl hlavně příběh nemožnosti porozumění. Jen přemýšlel, jestli se Tamapu zabitím uruba provinil, a následující události tak na sebe přivolal jako trest, nebo jestli marnost vztahu s milovanou ženou byla v jeho osudu vkořeněná už od narození.

> František smíchal nastrouhaný sýr s vajíčkem a poslouchal, jak v koupelně hučí pračka. Nalil si cachaçu, aby neztratil odvahu. Otočil se k oknu, ale kvůli tmě venku a světlu v kuchyni uviděl místo zasněžených horských vrcholků jenom svůj obličej, vyděšený k smrti.

  

> Napadlo ho to nedávno, když se v časopise cukrovkářů dočetl o syndromu náhlého úmrtí: _„Dead in bed syndrom“ je uváděn jako příčina smrti až 6 % diabetiků 1. typu mladších 40 let. Typickou obětí je mladý, dobře kompenzovaný diabetik, který jde večer normálně spát a ráno je nalezen mrtev. Nejčastější diagnóza zní: smrt v důsledku srdeční arytmie navozené nerozpoznanou hypoglykémií během spánku._

> František tenkrát stránku z časopisu opatrně vytrhl a uložil ji do svých desek na poznámky.

> Vešla do kuchyně už v teplácích. Pocítil takový příval něhy, že ji musel pohladit po paži. Na chvíli zatoužil odvést ji do ložnice. Spali spolu už jenom potmě, protože od jistého věku nechtěla, aby ji viděl nahou, ale zato si rozuměli tak, že dosáhli společného vrcholu po pár minutách, když chtěli. A většinou chtěli, protože tím zároveň ušetřili čas, který pak mohli strávit každý zvlášť.

> „Co je?“ zeptala se skoro podezíravě.

> „Nic, co by. Můžeš začít smažit, já zatim udělám ty drinky.“

> Žena roztápěla pánev a František připravoval do sklenic caipirinhu podle návodu z internetu, pro sebe s cukrem, pro ženu se sladidlem.

> „Na hřišti zase řvali cikáni,“ řekla.

> Město nechalo opravit dětské hřiště, které teď přitahovalo obyvatele z ještě vzdálenějších čtvrtí, což místním vadilo. František pokrčil rameny.

> „Ráno tu nějaký slečny jezdily na koni,“ řekl.

> Pokrčila rameny. Olej syčel, František drtil limetky.

> „Už sis píchla? Ať pak můžem jít rovnou jíst, až to dosmažíš…“

> „Ještě ne.“

> „Tak počkej, já ti to přinesu.“

> Odešel do ložnice a za chvíli se vrátil s inzulínovým perem.

> „Mám ruce od vajec,“ ukázala mu je.

> „Tak já ti to píchnu,“ nabídl se a bodl.

> \* \* \*

Ráno Tamapua probudil zpěv z ptačího hřbitova přes ulici. Paqueta byla nejspíš jediné místo na světě, kde lidé svým domácím papouškům a dalším opeřencům založili opravdový hřbitov, s kamennými náhrobky a vtesanými epitafy, bílými sochami zemřelých v nadživotní velikosti a květinami a stromy všude kolem. Ve větvích téhle zahrady mrtvých s oblibou usedali živí ptáci a zpívali.

> Inspektor se opláchl, oblékl a vyšel na ulici, kde už ho vůně banánového chleba vábila k Bom Jesusovi. Starý Antonio stál po pás v moři, rozhazoval sítě a nad ním kroužilo hejno racků, zatímco volavky rozvážně našlapovaly v mělčině blíž břehu.

> Tamapu chtěl myslet na Ytuanu, ale místo toho myslel na svoji ženu. Myslel na ni ve sladké malátnosti, co mu na patře nechal spánek, v přesnosti Antoniových pohybů i v kruzích, které starému rybářovi nad hlavou kreslili ptáci… Tamapu na svoji ženu myslel víc v představách a příslibech než ve skutečnosti; myslel na ni ve věcech, ve kterých nebyla. To prozření ho překvapilo, proto se přiměl obrátit pozornost k Ytuanině případu.

> U Bom Jesuse si k čerstvému chlebu dal misku křepelčích vajec a kávu. Oknem sledoval Antoniovu siluetu, teď strnulou v čekání, až ryby zaberou, a daleko za ním v mlžném oparu tušil Rio. Navyklými pohyby loupal vajíčka, vkládal je do úst a přemýšlel, jaké by to bylo, kdyby se už nikdy nevrátil. Jídelnu pomalu plnily staré ženy v černém, které se tu cestou z kostela zastavovaly na ranní kávu.

  

> Zpátky na stanici našel inspektor Marcia zabraného do práce. Smečka toulavých psů prý poplašila koně, a ten rozkopl pouliční lampu. Místní měli zvířata rádi, takže psím tulákům se na Paquetě na rozdíl od Ria žilo dobře. Příhodám jako té dnešní nikdo nevěnoval pozornost, ale sepsat hlášení byla povinnost. Marcio od svého stolu vzhlédl skoro zoufale, protože ani inspektora zničená lampa nezaujala. Tamapuovy šedé buňky mozkové už naplno zaměstnávalo heslo Ytuaniny schránky.

> Vzal si protokol případu, položil se venku do hamaky, napsal do telefonu dívčinu e-mailovou adresu a přemýšlel. Pro úplnost zkusil na přihlašovací stránce do pole „heslo“ vepsat postupně a v různých kombinacích její osobní údaje, jako jméno nebo cifry z data narození, a nezapomněl ani na jméno Lucas. Vyzkoušel taky nejčastěji používaná e-mailová hesla, tedy samotné slovo „heslo“ nebo číselnou řadu od 1 do 9. Nepřekvapilo ho ale, že žádná z možností nefungovala. Zasněná dívka jako Ytuana – a o její slabosti pro sny inspektor nepochyboval – by si nezvolila něco tak všedního.

> Tamapu se rozhlédl kolem sebe a uvažoval. Ytuana i Lucas pocházeli ze státu Pernambuco na severu Brazílie a poznali se v Riu na univerzitě. Proč se rozhodli odstěhovat na Paquetu, odkud se většina lidí jejich věku naopak snažila utéct do Ria za lepšími vyhlídkami? Odpověď byla zřejmá – _romantika_. Útěk před bouřlivým karnevalem velkoměsta. Lucas trávil siesty hraním na kytaru, Ytuana čtením knížek. Inspektor si vzpomněl, že sem na ostrov zasadil Joaquim Manuel de Macedo děj románu A _Moreninha_, prvního romantického díla brazilské literatury (které generace školáků znaly z čítanek a nikdy doopravdy nečetly). Tamapu zkusil nejdřív titul románu a potom jméno autora. _Chybné heslo_, odpověděla stránka v obou případech.

> Ovšem Tamapu věřil, že literatura je správná stopa. Vyklouzl z hamaky a zašel do budovy pro _Mýty a legendy_ – třeba Ytuaně nešlo ani tak o Paquetu, jako spíš o její indiánské dědictví. Zkusil slovo „Tupi“, tedy jméno zdejšího indiánského kmene, ale bez úspěchu. Potom s rostoucí netrpělivostí listoval Ytuaninou knihou a vepisoval do přihlašovací stránky slova, na která mu padl zrak.

> Marcio mezitím zmizel, snad na obhlídku zničené lampy nebo na oběd. Stíny mangovníků se krátily, kostelní zvon odbil poledne. Tamapu setřel z čela pot, zaklapl knihu a přiznal si porážku. Nemohl strávit celý vyšetřovací den přemýšlením nad jedním slovem. Zavolal na expozituru a nechal se spojit s počítačovým technikem, kterému potom nadiktoval Ytuaninu adresu a pověřil ho prolomením hesla. IT odborníky tak trochu pohrdal, věřil, že žádný stroj se nevyrovná práci šedých buněk mozkových.

> Technik za okamžik zavolal zpátky.

> „Mám to heslo,“ hlásil. „Je zajímavé, že bylo nedávno změněno.“

> „Kdy nedávno?“ vyštěkl inspektor.

> „V sobotu.“

> Tedy dva dny před Ytuaniným zmizením.

> „A jaké je to heslo?“

> „Tamapu…“

> „Ano, Paolo?“

> „Ale ne, to heslo je – _Tamapu_.“

> Chvíli bylo na obou koncích ticho. Pak inspektor spěšně poděkoval a zavěsil. Teď už aspoň věděl, která pověst je pro případ klíčová.

  

> Nejdřív se přihlásil do Ytuaniny e-mailové schránky. Našel v ní běžné dopisování s rodiči i profesory na univerzitě a zprávy z inter­netových obchodů. Ani občasná korespondence s Lucasem neodhalila nic důležitého – šlo vesměs o nákupní seznamy, které jeden z partnerů posílal, když ten druhý byl zrovna v Riu.

> Zajímavější byly Ytuaniny zprávy jisté kamarádce z Pernambuca. Tamapu si poznamenal jméno, kdyby bylo třeba ji vyslechnout, ačkoli už z e-mailů zjistil, co potřeboval – Ytuana ve vztahu s Lucasem nebyla šťastná. Před časem ho zkusila opustit, ale nakonec se prašnými cestami doplazila zpátky do ulice Princezny Adelaide. Od té doby jiné muže nevyhledávala; nesnesla by, aby byl Lucas nešťastný, nesnesla by znovu ten výraz, který tenkrát říkal – dělej, co potřebuješ, já tu na tebe počkám. Proč neopustil on ji, nevěděla. Asi ji měl rád. Ona jeho taky. Láska za časů samoty.

> Tamapu prohledal i koš a našel v něm poslední e-mail, který Ytuana dostala předtím, než zmizela. Odesílatel měl uživatelské jméno _Xamã_, tedy Šaman, a napsal Ytuaně jediné slovo: „Přijď.“ V koši byla i Ytuanina zpráva, která Šamanově reakci předcházela: „Potřebuju to.“ Ta kryptická a zároveň všeříkající výměna vzkazů proběhla v pondělí odpoledne. Inspektor hledal dřívější korespondenci se záhadným kouzelníkem, ale marně – Ytuana zřejmě koš pravidelně vyprazdňovala. I to o lecčems svědčilo.

> Inspektor zavolal na expozituru; musel zjistit, kdo je to Šaman.

  

> Potom nasedl na policejní kolo a vyrazil na druhou stranu ostrova, na místo činu. Všechny podrobnosti znal z Marciova protokolu, ale stejně se chtěl do paquetské džungle podívat. Když se ráno vrátil ze snídaně, řekl mu Marcio, že mezitím volali z Ria – nazítří prý konečně dorazí technici a psovodi, aby prohledali celý ostrov. Proto chtěl Tamapu vidět locus delicti ještě dnes, v klidu a sám.

> Kolo vrzalo a řídítka se samovolně stáčela k jedné straně, ale inspektor to ani nevnímal. Hlavu měl plnou Ytuanina případu, v němž Lucas rázem přestal být hlavním podezřelým. Šaman pravděpodobně nebyl Ytuanin milenec, protože ani její dopisy kamarádce nenasvědčovaly tomu, že by milence měla nebo toužila mít. Mohlo jít o drogy – „Šaman“ se ostatně jako přezdívka pro dealera nabízí –, ale inspektor doufal, že se mýlí; potom by se totiž jeho záhada zamčeného ostrova změnila v obyčejný mord se zakopanou mrtvolou, kterou zítra vystopují policejní psi.

> Tamapu jel kolem růžovobílé koloniální vily, kde se kdysi natáčel film podle de Macedova srdceryvného románu, ale ani k ní nevzhlédl. Křižoval cestu sem a tam v opilých obloucích a nepřítomně při tom vyvažoval vychýlená řídítka.

  

> V ulici Princezny Adelaide ho zastavila teskná kytarová melodie pronikající moskytiérou v okně Lucasovy garsonky. Opřel kolo o plot, vešel do domu a na konci dlouhé chodby zaklepal na Lucasovy dveře. Kytara ztichla a po chvíli inspektor zaslechl šouravé kroky. Dveře se otevřely, kruhy pod Lucasovýma očima, temnější než předtím, kontrastovaly s mladíkovou pobledlou tváří.

> „Že nesmíte odjet z ostrova, neznamená, že nesmíte ven z bytu,“ řekl Tamapu co nejsrdečněji.

> „Co bych venku dělal,“ vrhl Lucas na inspektora nejistý, skoro podezíravý pohled.

> „Zvu vás na pivo.“

> „Já pivo nepiju.“

> „Tak na limonádu. Berte to jako předvolání k výslechu.“

> O chvíli později už seděli na plastových židlích před hospodou. Byla to nahrubo omítnutá chatrč se střechou z vlnitého plechu a křivě pověšenou tabulí, která vábila na pivo Antarctica. Vlastníkem byl vysoký černoch, který se nezávisle na denní či noční době tvářil, jako by mu do tváře svítilo přímé slunce. Obzvlášť zakaboněný byl teď, protože ho Tamapu s Lucasem vytrhli z odpolední siesty. Praštil o stolek jednou antarcticou a jednou coca-colou a zmizel zpátky v boudě.

> „Jak na vás Ytuana poslední dobou působila?“ začal Tamapu, když hospodský zmizel z doslechu. „A neříkejte, že normálně.“

> Lucas pokrčil rameny. „Byla taková, trochu… jako ve snu. Jako by si někde lítala.“

> „Mohla brát drogy?“

> „To určitě ne,“ Lucas zavrtěl hlavou, ale bylo zřejmé, že si tím vůbec není jistý.

> „Víte, že si nedávno změnila heslo e-mailové schránky?“

> Lucas přikývl. „Myslím, že mi přestala věřit.“

> Na chvíli se odmlčeli.

> „Něco se muselo stát v džungli, bezprostředně před jejím zmizením,“ řekl pak inspektor. „A kdybyste ji pronásledoval, jak jste řekl do protokolu, myslím, že byste o tom věděl.“

> Lucas se napil a těžce polkl. „Neběžel jsem za ní,“ vzdychl. „Byl jsem rád, že je pryč.“

> Inspektor přikývl. „To vám možná zachránilo život. Slyšel jste Ytuanu někdy mluvit o člověku, který si říká Šaman?“

> Mladík zavrtěl hlavou a tentokrát to působilo přesvědčivě.

> „Myslím, že na ni v té džungli čekal,“ dodal inspektor.

> Z chatrče se ozývalo chrápání, proto Tamapu nechal peníze na stole.

> „Už nám nemusíte být k dispozici, můžete jet do Ria nebo domů do Pernambuca, jak se vám zlíbí,“ řekl Lucasovi na rozloučenou.

> \* \* \*

Na ostrově bylo mrtvo, obyvatelé trávili siestu ve svých domech, a na ulici zůstalo jenom sem tam toulavé psisko, uložené v palmovém stínu, a žebra se mu zdvihala v pravidelném, klidném rytmu. Tamapu cítil, že s každým šlápnutím do rozviklaných pedálů se po­otočí i soukolí v jeho hlavě a rozřešení Ytuanina případu se rýsuje stejně neodvratně jako silueta džungle na obzoru.

> Vtom zazvonil telefon. Tamapu přijal hovor a uslyšel Paolův hlas: „Máme toho Šamana, inspektore. Tedy jeho IP adresu. Až vám řeknu, ze kterého počítače pocházejí ty e-maily…“

> Následovala odmlka, kterou Tamapu nejdřív považoval za technikovu dramatickou pauzu. Pak zjistil, že se mu podle pravidel žánru vypnul telefon. Rozmrzele strčil hluchý přístroj zpátky do kapsy.

> Když dojel k lesu, opřel kolo o strom, z jehož větví ho zvědavě pozorovala tlupa kosmanů. Hned uviděl bambusové houští, které si pamatoval ze svého snu – zelené větve trčely vzhůru a zlehka se prohýbaly jak kopí unavených válečníků. Na obou stranách houštiny se ke slunci drala neprostupná vegetace, takže bambus tvořil přirozenou bránu do této části džungle. Tamapu si všiml, že dvě kopí se překřížila do tvaru písmene X a v jejich průsečíku visí uškrce­né ptáče. Bolestně sykl. Podíval se pozorněji a zjistil, že kousek opodál je prázdné hnízdo. Ptáče se muselo polekat někoho, kdo prošel houštinou, vyskočit ven a uvíznout krčkem mezi bambusy. Tamapu sáhl na bezvládné, sotva ochmýřené tělo – bylo ještě teplé.

  

> Džungle stoupala do kopce a Tamapu stoupal s ní. Prošel kolem opuštěné vojenské základny, překročil zástup jaguářích mravenců a klestil si cestu snovou vůní divokých květin. Najednou zaslechl slabý úder. A další. Zastavil se a naslouchal, ale nedokázal určit víc než směr. Sek. Sek. Sešel ze stezky a opatrně se prodíral porostem. Paquetská džungle je malá, při pohledu zvenčí vlastně jen zarostlý kopec, ale když člověk sejde z cesty, dostávají vzdálenosti nový rozměr. I čas je jiný. Tamapu se snažil dávat pozor na hady a vyhýbat se tlustým pavučinám. Občas se porostem prosmýklo zvíře, jehož podobu jenom tušil. Údery sílily, teď už Tamapu dokázal určit, že jejich původce je člověk. Jako by někdo sekal do měkkého dřeva. Tamapu ostražitě našlapoval a po tváři mu stékal pot, který komáři hltali spolu s jeho krví. Cítil vodu, stojatou, trochu tlející. Podle čím dál zřetelnějších úderů Tamapu rozpoznal mačetu. Ten člověk tedy má zbraň, kdežto inspektor nechal pistoli na stanici. Pomalu rozhrnoval větve a komáři i pach vody byli stále štiplavější.

> Konečně se vegetace rozestoupila a Tamapua bodl do očí odraz světla v laguně. Odpolední slunce procházelo korunami stromů zešikma jako vitráží a nad hladinou vytvářelo šerosvitnou náladu barokní kaple. _Pérola barocca_, nepravidelná perla, taková byla laguna na Paquetě, ohraničená mohutnými balvany. Jenom ty údery mačetou rušily kostelní klid. Šaman stál na jednom z kamenů, otočený k Tamapuovi zády, a sekal liány smrti. U nohou mu ležela kupka lián už sklizených a vedle, na vyhaslém ohništi, odpočíval měděný kotlík.

> Nad korunami stromů proletěl urubu.

> Šaman se otočil, vzhlédl a hned nato se jeho pohled střetl s Tama­puovým.

  

> „_Olá_,“ pozdravil inspektor.

> „_Olá_,“ odpověděl Marcio.

> Tamapu se vyšvihl na jeden z balvanů a vydal se po obvodu laguny k mladému kolegovi. Marcio měl v ruce mačetu a v pouzdře služební zbraň – Tamapu věděl, že se musí dostat až do osobní vzdálenosti, kdy pistole přestane mít rozhodující slovo.

> „Uklízíte stopy,“ prohodil konverzačně. „Pochopil jste, že dřív nebo později si přečtu Ytuaniny e-maily a objevím tohle místo. Překvapila vás jenom rychlost mých šedých buněk mozkových.“ Nepovažoval za nutné Marciovi vysvětlovat, že heslo prolomil počítač; do stávající atmosféry se to vůbec nehodilo.

> „Stůjte!“ zavolal Marcio a ruka mu sklouzla k opasku.

> „Připravoval jste Ytuaně _yagé_, nápoj z lián smrti,“ pokračoval Tamapu a chůzi zpomalil, ale nezastavil.

> „My jim říkáme liány duše!“ opáčil Marcio.

> „Vy, to znamená ‚šamani‘?“ řekl Tamapu tak, aby uvozovky kolem „šamanů“ nešly přeslechnout. „Zřejmě jste nebyl moc dobrý šaman, když je Ytuana mrtvá. Namíchal jste jí ten lektvar moc silný?“

> Yagé je indiánský nápoj, tisíce let používaný jako náboženská svátost i lék. Přístup k němu má jenom šaman, protože v nezkušených rukou může yagé způsobit smrt, ale i leccos horšího. Smyslem pití yagé je znovuzrození a setkání s duchy, z nichž ovšem někteří můžou být zlí. V posledních staletích se nápoj z lián duše nebo smrti rozšířil taky do obřadů afro-brazilských kultů, a dokonce některých křesťanských církví, nejnověji potom mezi turisty. Proto se dnes za šamana vydává kdekdo, což je zrádné i proto, že na účinek nápoje mají vliv taky myšlenky a úmysly člověka, který ho připravil.

> „Ytuana není mrtvá!“ vykřikl Marcio.

> „Jistě, její duše bloudí mezi pralesními duchy,“ ušklíbl se Tamapu. „A tělo jste zakopal tady?“

> Zbývalo už jen pár kroků.

> Marcio vytrhl z pouzdra pistoli. „Stůjte, nebo budu střílet!“

> „To můžete, ale v Riu znají IP adresu vašeho počítače. Vědí, že Šaman jste vy.“

> Marcio zpanikařil. Rozmáchl se mačetou, aby inspektora ještě vteřinu udržel v patřičné vzdálenosti, a pistoli si přitiskl k hlavě. Zmáčkl spoušť, ale kulka se vzpříčila ve zrezivělé hlavni. Tamapu provedl ukázkový _ataque_ jak z dob svojí capoeirové slávy, přiskočil, snížil těžiště a přesným kopem zasáhl Marcia do prsou. Ten s heknu­tím sletěl do laguny a mohutné šplouchnutí vyplašilo divoké papoušky z korun stromů.

  

> Tamapu si mnul koleno. Marcio pomalu vstával z vody, držel si naražená žebra a popadal dech. Pistole i mačeta neškodně ležely na dně.

> „Polezte ven,“ podal mu Tamapu ruku. „Zapomenu na to, co se tu teď stalo, i na to, že jste chtěl očernit nevinného, když mi popíšete, co se tady v pondělí odpoledne opravdu odehrálo.“

> \* \* \*

Večeře byla snědená, pražská mordparta vyřešila svůj poslední případ a nahradil ji proud reklam. Seděli na pohovce, břicha bezstarostně povolená.

> „Chce se mi spát,“ zívla a složila mu hlavu na rameno jako kdysi.

> Vzal ji za ruku, byla chladná a vlhká.

> „Dala bych si něco sladkýho.“

> Políbil ji na orosené čelo, přitiskla se k němu. V tu chvíli byl šťastný jako první den toho maturitního jara, kdy se o něj zlehka opírala cestou domů. Její rodina tehdy bydlela na kraji města a František si vzpomínal, že na poli v dálce se ve zvířeném prachu honily dva secí stroje jako zelení nosorožci. Věděl, že i ona je šťastná. Vzpomněl si na citát, který by se hodil jako motto detektivky z Brazílie – Márquez jím uvedl svoji _Kroniku ohlášené smrti: Láska se loví z výšky_.

> \* \* \*

Slunce zmizelo za vrcholkem kopce a hladina laguny potemněla. _Pérola negra_. Tamapu si vzpomněl na pověst z Ytuaniny knihy, o jaguárovi, který po laguně posílal svoje oči, a pátravě prohlédl vodní plochu. Džungle kolem nich ožívala výkřiky opic a ptáků. Marcio dokončil svůj příběh a chvěl se po celém těle. Tamapu to připisoval jeho nedobrovolné koupeli, než si uvědomil, že se chvěje i on sám. Mlčeli.

> Konečně Tamapu řekl: „Máte jedinou šanci, jak se z toho dostat. Pak ode mě budete mít pokoj a policii namluvíte, co budete chtít. Pravdu by vám stejně neuvěřili.“

> Marcio k němu polekaně vzhlédl. „Jak to myslíte? Jakou jedinou šanci?“

> „Uvaříte to i pro mě.“

> Marcio chvíli nechápavě zíral, ale nakonec porozuměl. Beze slova se zvedl a začal rozdělávat oheň, v jehož světle potom roztloukal nasekané liány –

> \* \* \*

O dva dny později vyšel v místním deníku článek, který začínal zhruba takhle: _Skokem z okna svého bytu spáchal sebevraždu František Hodkovský, oblíbený autor detektivních knih, držitel čestné medaile našeho města. Policie později v bytě nalezla mrtvé tělo jeho manželky. Zemřela nejspíš ve spánku po těžkém diabetickém záchvatu, cizí zavinění policejní mluvčí vyloučil. Policie pracuje s hypotézou, že právě její smrt byla motivem spisovatelovy sebevraždy. „Je to obrov­ská ztráta,“ uvedl Hodkovského nakladatel s tím, že chystá vydání autorovy poslední, nedokončené prózy V království Urubů a dotisk románu Vražda v Polskim Expressu._

> \* \* \*

> _Tamapu už neměl žádnou naději žít se ženou, kterou miloval. Rozhodl se tedy podle pavoukových rad, že si zachrání alespoň život a dostane se na zem živ a zdráv. Ještě dlouho potom, kdykoli uviděl třpytící se pavučinu na slunci, se mu zdálo, že má tvar obrovského žebříku a on stoupá po příčkách, aby znovu našel v oblacích, v království Urubů, královskou dceru._

_— Mýty a legendy amerického kontinentu_
