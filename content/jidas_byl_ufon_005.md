---
title: Jidáš byl ufon
contentType: prose
---

Záhady nás zajímají všechny. Aspoň doufám.

> — Dan Brown v pořadu BBC,  
> 7\. dubna 2006

### I.

„Zítřek, tedy dvacátý první prosinec 2012, je z astrologického hlediska jedno z nejvýznamnějších dat vůbec,“ říkala právě docentka Ipek Sakarya z institutu kosmických věd Istanbulské univerzity a hlas se jí neznatelně třásl vzrušením. „Zítra za rozednění se Slunce po šestadvaceti tisíci letech ocitne v konjunkci průsečnice Mléčné dráhy a roviny ekliptiky.“

> Robert Langdon se nenápadně podíval na svoje hodinky s Mickeym Mousem. Ne že by konference v historickém sále Istanbulské univerzity nebyla zajímavá, ale Roberta čekala ještě autogramiáda jeho nové knihy a před odletem domů chtěl stihnout návštěvu chrámu Hagia Sofia, jedné z nejvýznamnějších staveb světa, která je zároveň, ostatně jako každý velký chrám, hotovým bludištěm symbolů.

> Svůj příspěvek na konferenci měl Robert už za sebou. Témata všech příspěvků mělo spojovat magické datum 21. 12. 2012, které bylo podle mayského kalendáře datem konečné apokalypsy. Robert pro tuto příležitost upravil svoji přednášku o symbolech spojovaných se zánikem civilizací, kterou dobře znali jeho harvardští studenti z hodin symbologie.

  

> „Například hákový kříž používaný nacisty,“ vyprávěl Robert svým mladým posluchačům na Harvardu, „obecně chápeme jako symbol smrti a zkázy. Ale co kdybych vám řekl, že hákový kříž je zároveň symbol štěstí a zdobí průčelí křesťanských kostelů?“

> „To není možné!“ vyráželi ze sebe studenti. „Něco takového si nedovedeme ani představit!“

> „A přesto je tomu tak,“ usmál se Robert, když mírným, ale autoritativním gestem zklidnil vzrušený šum v posluchárně. „Hákový kříž neboli svastika se vyskytuje v mnoha kulturách po celém světě. V hinduismu je považován za svatý symbol a bývá umísťován na chrámy, oltáře nebo šperky… V buddhismu představuje svastika dharmu, tedy univerzální harmonii a rovnováhu protikladů.“

> „Ano, ale mluvil jste o křesťanských kostelech!“ osmělil se jeden ze studentů. „Dokážu si představit, že hákový kříž používají buddhisti někde za polárním kruhem, ale nechápu, jak by člověk věřící v Ježíše mohl…“

> „Hákový kříž se okrajově vyskytuje i v křesťanství,“ vysvětloval trpělivě Robert. „Symbolizuje Kristovo vítězství nad smrtí a je použit na některých románských a raně gotických kostelech. Svastika má v křesťanství podobný význam jako spirála. Odkazuje k věčnému koloběhu života a smrti, k přesahům naší pozemské existence. Svastika je v naší kultuře po porážce nacismu tabuizována, ale spirálu můžete vidět třeba každý den. Řekne mi někdo příklad?“

> V posluchárně se rozhostilo ticho. Robert se znovu usmál. Rád svoje studenty překvapoval a rozkrýval jim fascinující svět symbolů.

> „No třeba na ulitě malého šnečka, kterého najdete v parku před školou,“ řekl a posluchárnou zazněl úlevný smích a potom bouřlivý potlesk.

  

> Teď ale Robert sledoval ručičku hodinek s Mickeym Mousem a nepříliš zaujatě poslouchal závěr výkladu docentky Sakaryi. „Zítra se na obloze objeví hvězdy a planety zformované do tvaru obrovského kříže. Mnozí lidé věří, že tato konstelace v sobě skrývá jakési po­selství, ale to by vám lépe než já vysvětlil kolega Langdon,“ řekla Ipek skoro rozverně a Robert měl pocit, že po něm mrkla. „Já vám tedy v tuto chvíli děkuji za pozornost.“

> Posluchači zatleskali a za řečnickým pultem lpek vystřídal moderátor. „Vyslechli jsme poslední příspěvek a můžeme se těšit, co za zázraky se objeví zítra na ranní obloze. Ještě než však nadejde den, na který všichni čekáme, rád bych vás pozval do vestibulu naší univerzity, kde za několik minut začne náš vzácný host profesor Robert Langdon podepisovat svoji novou knihu _Ježíš, Marie z Magdaly a já_.“

> _Konečně_. Robert pokynul hlavou moderátorovi a zamířil do vesti­bulu k připravenému stolku, následovaný desítkami lidí s jeho poslední knihou v ruce.

  

> Když se usadil, jako první ke stolku přistoupila Ipek.

> „Zaujala mě vaše přenáška,“ řekla, zatímco jí podepisoval knížku. „Zvlášť ten závěr o šnečkovi byl k popukání. Kdybyste měl chuť zajít spolu na šálek turecké kávy, ozvěte se.“ Podala mu svoji vizitku. Teprve teď si Robert docentku Sakaryi pořádně prohlédl. Shlížela na něj žena asi třicetiletá, s havraními vlasy, kaštanovýma očima a zářivě bílými zuby. Pohled těch půvabných očí Robertovi vehnal ruměnec do tváří, což Ipek s uspokojením zaznamenala.

> „Děkuji,“ přijal kartičku. „Chci ještě odpoledne navštívit pár památek, ale jestli mi potom zbude trochu času, zavolám.“

> Ipek v širokém úsměvu odhalila svoje sněhobílé zuby a uvolnila místo dalším obdivovatelům.

> Po půlhodině měl Robert pocit, že mu umdlí ruka, a opět pohlédl na hodinky s Mickeym Mousem. Vtom před něj předstoupil muž, který Roberta svým zjevem okamžitě zaujal. Měl blonďaté vlasy, chladné modré oči a na sobě dlouhý černý kabát. _Určitě má na vnitřní straně límce odznak jednotek SS_, ušklíbl se Robert sám pro sebe a hned se za svoji nekorektnost zastyděl.

> Muž mu podal knížku k podpisu, a když ji Robert otevřel, ztuhl. Na první stránce bylo napsáno: _Váš otec je v našich rukou_.

> Robert vzhlédl k muži se směsí údivu a pobouření. Otec zemřel, když Robertovi bylo šestnáct, a každý opravdový fanoušek by to měl vědět!

> „Nemyslím vašeho biologického otce, ale _duchovního_ otce,“ řekl muž s téměř neznatelným německým přízvukem, jako by četl Robertovy myšlenky. „V našich rukou je _Dan Brown_!“

> Robert překvapením upustil propisku.

> „Lžete…,“ dostal ze sebe přidušeným hlasem.

> „Snad vás přesvědčí tohle,“ odpověděl klidně muž a podal Robertovi předmět, který na první pohled vypadal jako krabice od bot. Robert si předmět pečlivě prohlédl a zjistil, že to skutečně je krabice od bot. Otevřel ji a rozbušilo se mu srdce – uvnitř ležely gravitační boty, které Dan Brown používal při přemýšlení. Gravitační boty se připevní ke stropu a umožní nositeli ocitnout se hlavou dolů. _Dan vždycky tvrdil, že mu to pomáhá podívat se na zápletku knihy z nové perspektivy!_ Byly to nepochybně jeho boty, Robert si je kdysi dobře zapamatoval ze stránek Danova poznámkového bloku.

> „Kde je?! Chci s ním mluvit!“ skoro vykřikl. „Zavolám policii!“

> „To není dobrý nápad,“ odvětil muž. „Tím byste velice vážně ohrozil jeho život. Potřebujeme, abyste nám s něčím pomohl. Když budete spolupracovat, do zítřejšího rozbřesku propustíme vás i pana Browna.“

> „Co to znamená _my_?!“ opáčil Robert.

> Muž k němu beze slova otočil vnitřní stranu límce kabátu. Robert uviděl odznak jednotek SS.

### II.

Nemo seděl na nejvyšším ochozu beyazitské věže a hledáčkem pušky sledoval dění pod sebou. Měl rozhled po celém náměstí, ale jeho pozornost se soustředila ke vchodu Istanbulské univerzity. _Robert Langdon musí zemřít_. Nemo věděl, že profesor Langdon jako jediný člověk na světě dokáže rozluštit tajemství, které zničí všechno, čemu Nemo a miliony dalších lidí zasvětili svoje životy. _Jestli má zítra opravdu přijít apokalypsa, bude to Langdon, kdo ji rozpoutá. A já mu v tom musím zabránit._

> Nemo byl albín a leckdo z jeho známých mu předhazoval podobnost se zabijáckým mnichem Silasem z románu _Šifra mistra Leonarda_. Nemo si to vysvětloval tak, že není snadné vytvářet pořád nové prototypy padouchů a že čtenáři stejně chtějí číst hlavně to, co už sami znají. Ale jméno si vybral sám a byl na něj hrdý. Pocházelo ze středověkého spisu _Historia de Nemine_, tedy _Historie o panu Nikdo_. „Nemo“ znamená latinsky „nikdo“, ale autor spisu, jistý mnich Radulphus, to slovo začal psát s velkým písmenem jako vlastní jméno. Věta z Písma svatého „nemo deum vidit“ (nikdo nespatřil Boha) tak v jeho podání znamenala „Nemo deum vidit“ (Nemo spatřil Boha). Tímhle způsobem zpřevracel spoustu biblických příkazů a zákazů – všechno nedosažitelné a nemožné se stalo možným a dosažitelným pro tajemného Nema. V té době vznikla dokonce sekta s názvem _Secta neminima_, vzývající tajemného pana Nikdo, a církevní autority proti ní vedly rozzuřená kázání. Nemo si vybral svoje jméno, protože se cítil spřízněný s mystickým Nikým, který jako jediný člověk směl uvidět Boží tvář.

> Robert Langdon s mužem v černém kabátě vyšli z hlavní brány a zamířili přes náměstí k parkovišti. Nemo sledoval Langdonovu chůzi přes hledáček pušky. Pak na několik vteřin zadržel dech a zhluboka vydechl. Byl připraven. „Nemo deum vidit,“ zašeptal a zmáčkl spoušť.

  

> Robert byl v šoku. Když vycházeli z univerzity, podal mu Johan, jak se jeho nový společník představil, fotografii starého pergamenu. Byla to první stránka delšího rukopisu a Robert bez větších potíží rozluštil název _Kosmovo evangelium_.

> To tedy bylo ono tajemné apokryfní evangelium, které se nedávno zjevilo v horách za vesnicí Sart! Objevil ho pasák, když hledal zatoulanou ovci, a protože nedokázal odhadnout význam svého nálezu, prodal hliněný džbánek plný pergamenů starožitníkovi v Izmiru. Evangelium se pak dostalo na černý trh a k lítosti akademické obce i světových muzeí se po něm slehla zem. Předpokládalo se, že svitek koupil nějaký šejk z Emirátů nebo bankéř z Curychu a že v ústraní čeká, až se jeho cena ještě zvýší.

> Teď se tedy Robert dozvěděl pravdu. _Kosmovo evangelium_ získa­la tajná společnost _Secta svastika_, která věří v apokalypsu a příchod rasy nadřazené člověku. A věří, že klíč k přerodu vyvolených v Nadlidi je skryt právě v Kosmově evangeliu. A že – což je na tom všem nejhorší – Robert Langdon je jediný, kdo dokáže tajné poselství svitku rozluštit, a že to musí stihnout do zítřejšího východu slunce.

> Robert zíral na fotografii a říkal si, že podobné úkoly k němu přicházejí pravidelně jako cyklické povodně nebo jiná přírodní danost. Lidem nepřijde nehorázné chtít po něm, aby vypátral svatý grál nebo ztracený symbol zednářů…

> „Všechny ty záhady jste přece objasnil,“ promluvil Johan a Ro­berta napadlo, že snad opravdu umí číst myšlenky.

> „Ale nechcete po mně doufám, abych uskutečnil příchod Nad­člověka pomocí téhle rozmazané fotky!“

> „Až přijdeme k nám, dostanete samozřejmě k dispozici _celé Kosmovo evangelium_,“ ujistil ho Johan. „Támhle je moje auto, pojďte.“

> „Vy to nechápete! Příchod Nadčlověka je jenom legenda. I kdybych nad tím pergamenem strávil zbytek života, nedokážu z něj vyčíst, co po mně chcete.“

> Johan prudce zastavil a popadl Roberta za rameno.

> „Zbytek života? Máte na ten úkol zhruba deset hodin. A pokud nebudete spolupracovat, můžu vás ujistit, že těch deset hodin a zbytek vašeho života jsou to samé…“

> Vtom třeskl výstřel. Obrovská síla mrštila Robertem na zem a do hlavy mu narazila kamenná dlažba. Viděl jenom tmu. Když se mu před očima konečně rozednilo, s námahou zaostřil a zjistil, že na něm leží bezvládné Johanovo tělo. _Tolik snad může vážit jenom Nadčlověk!_ Robert se pracně vymanil zpod svého únosce, kolem se mezitím začali sbíhat lidé. Robert rozhodně odmítl jejich nabídky pomoci a snažil se protlačit davem co nejdál odsud. Japonští turisté začali zuřivě fotit.

  

> _Bože můj, Bože můj! Proč jsi mě opustil?!_ Vteřinu předtím, než Nemo zmáčkl spoušť, ten muž v černém kabátě smýkl Langdonem a sám se postavil na jeho místo. Kulka zasáhla nepravého. K druhé ráně nebyla příležitost, protože kolem Langdona se shlukli kolemjdoucí. _Taková šance se už nemusí opakovat!_ Nemo chvatně složil pušku do pouzdra a seběhl z věže.

> Rychlým krokem přešel náměstí a doufal, že Bůh udělá zázrak a promění prchajícího Langdona v solný sloup. Bůh však udělal jiný zázrak a proměnil zastřeleného muže v Lazara, jenž vstal z mrtvých.

  

> Johan se ztěžka zvedl a snažil se popadnout dech. Cítil, že má zlomené žebro. _Ještě že si do akce beru neprůstřelnou vestu._ Dral se houfem zvědavců ke svému autu, než se na místo seběhnou policisté. Rozhlížel se kolem sebe, hledal útočníka, dlaň připravenou na pažbě svého lugeru. Odhadoval, že zabiják střílel z beyazitské věže, to bylo v okolí nejvhodnější místo. Rána vyšla z odstřelovací pušky, tu už mezi tolika lidmi nemůže použít. _Musím se soustředit na Langdona._ Profesor byl pochopitelně pryč. Johan přemýšlel. Nastudoval o Robertovi hodně materiálů a snažil se do něj vcítit. _Nepůjde na policii nebo na ambasádu, jako by to udělal normální člověk. Místo toho vyhledá nějakého přítele. Koho Langdon zná v Istanbulu?_ Listoval v hlavě spisem, který si o profesorovi založil během přípravy plánu. _Nikoho_. Pak si vzpomněl na tureckou docentku, co přednášela na konferenci. _Dávala mu svůj telefon!_

> Johan se rozeběhl zpátky do budovy univerzity. Za chvíli vyběhl ven s adresou docentky Ipek Sakaryi.

  

> Nemo stál ve stínu hlavní brány a sledoval Johana. Věděl, že ten člověk hledá Roberta Langdona. A že ho k němu dovede.

### III.

„Tady Langdon!“ vyštěkl Robert do mobilu.

> „Nečekala jsem, že se ozvete tak rychle,“ řekla Ipek polichoceně.

> „Já taky ne. Jsem na cestě k vám. Kde bydlíte?“

> Telefon rozpačitě mlčel.

> „Pane profesore,“ ozvalo se nakonec. „Nepopírám, že vaše přednáška byla poutavá a že i pověst, která vás předchází, vzbuzuje u žen řekněme zvědavost… Zároveň nejsem přísně věřící muslimka, ale přesto… Nemyslíte, že na to, abych vás pozvala k sobě domů…“

> Robert v duchu soptil a ohlížel se, jestli ho někdo nepronásleduje. Pak se konečně zastavil a vysvětlil docentce Sakaryi svoji situaci.

> Telefon se zase odmlčel.

> „Ach, Roberte!“ řekla pak Ipek. „Ty romány o vás nelhaly.“

  

> Robert doběhl na nábřeží, ani se moc nezadýchal (v mládí hrával vodní pólo a dodnes se udržoval ve slušné kondici), naskočil do tramvaje a vydal se přes Galatský most do čtvrti Taksim. Přejížděl tenké hrdlo Bosporské úžiny, kudy se plavili už argonauti za zlatým rounem. Až jednou úžina vyschne, odhalí se v nánosech bahna celá historie lidstva – římské mince budou ležet vedle cadillacu, ve kterém do úžiny sletěl před půlstoletím místní gangster. O tom se Robert dočetl ve sbírce fejetonů jistého tureckého novináře z deníku _Milliyet_. Ohlížel se za sebe, jestli nezahlédne kopuli Hagie Sofie, která se mu nenávratně vzdalovala, stejně jako istanbulské letiště, odkud měl dnes večer vyrazit domů. Z minaretů zazněl táhlý zpěv svolávající muslimy k modlitbě a Robertovi bylo v tom velkém cizím městě na hranici světů, v tom labyrintu symbolů najednou smutno.

  

> Dům v Taksimu, kde žila Ipek, našel celkem snadno. Přivítala ho tureckou kávou a kořalkou Raki. Ipek bydlela v malém bytě s velkou knihovnou, spoustou map hvězdného nebe a portrétem Atatürka. V rohu pokoje stál astronomický dalekohled.

> „Tady jste v bezpečí,“ řekla Ipek.

> „Rád bych tomu věřil,“ odpověděl Robert a obrátil do sebe panáka raki.

> „Chcete ještě dolít?“

> Robert zavrtěl hlavou. „Do východu slunce musím rozluštit největší tajemství lidstva, tak bych chtěl zůstat střízlivý.“

> „Chápu.“

> „Ti lidé, co drží Dana jako rukojmí, věří, že _Kosmovo evangelium_ umožní příchod Nadčlověka na Zemi. Je to samozřejmě nesmysl, ale musím jim nabídnout něco, abych s nimi mohl vyjednávat o Danův život.“

> „Není to nesmysl,“ překvapila ho Ipek.

> „Jak to myslíte?“

> „Nevím nic o Nadčlověku, ale vím, že _Kosmovo evangelium_ zjeví tajemství vesmíru.“

> Robert tiše zaúpěl.

> „Víme to všichni tady v Turecku. I Atatürk to věděl,“ upřela významný pohled na obrázek na zdi. „Pátral po tom svitku, ale neúspěšně. Víte, v Koránu se píše, že každý národ má svou dobu, a když ta doba přijde, nedokáže ji nikdo posunout nebo urychlit ani o hodinu. Atatürk se trápil, že za jeho života nepřišla doba vhodná k odhalení Kosmova tajemství. Ale všichni víme, že ta doba nastane zítra. Není náhoda, že se evangelium objevilo právě teď.“

> „Promiňte, ale mluvíte jak mystik v osvícení. Od docentky z insti­tutu kosmických věd bych tohle nečekal…“

> „Tajemství toho svitku má v naší zemi dlouhou tradici. I můj otec mi o něm vyprávěl, než… než od nás odešel. Evangelista Kosmas žil v Turecku, celou dobu byl ten svitek ukrytý v našich horách…“

> „Ehm… V době, kdy psal Kosmas svoje evangelium, patřilo tohle území křesťanům. Turci sem přišli o staletí později. Vesnice Sart, kde se teď evangelium našlo, stojí na troskách starověkého města Sardy. Sídlila v něm jedna ze sedmi prvních církevních obcí.“

  

> Robert si vzpomněl, jak o podobném tématu přednášel svým studentům na Harvardu.

> „Dnešní Turecko patřilo kdysi křesťanům,“ řekl tenkrát.

> „Něco takového si nedovedeme ani představit!“ zvolali studenti.

> „A přesto je tomu tak,“ usmál se Robert.

  

> Dneska se ale neusmíval.

> „Dobře, dobře,“ couvala Ipek. „Takže vy jste tedy viděl _Kosmovo evangelium_?“

> „Jenom fotografii části první strany,“ upřesnil Robert. „A měl jsem ji v ruce zhruba půl minuty.“

> „A všiml jste si něčeho zajímavého?“

> _Samozřejmě, nedělám tohle poprvé!_ Robert si odkašlal a spustil: „Stačil jsem přečíst první větu: _Milost vám a pokoj od synů božských, kteří jsou a kteří byli a kteří přicházejí, i od sedmi duchů před jejich trůnem a od Jidáše, věrného svědka, prvorozeného z mrtvých a vládce králů země._ Vlastně jsem ji ani nemusel číst, protože ten text znám. Pochází ze _Zjevení Janova_, známého i jako _Apokalypsa_. Cítím z té Kosmovy verze tak trochu výsměch. Podle mě se nejedná o obyčejnou parafrázi, ale přímo o parodii. Kosmas v Janově textu změnil několik slov – nepochybuji, že právě na ta zaměněná slova kladl největší důraz.“

> „Jakých slov?“

> „Dostanu se k tomu.“ Robert neměl rád, když mu studenti skákali do výkladu. Postavil se k oknu, jako to někdy dělával o přednáškách, když ho jeho vlastní proud slov příliš strhl, a s pohledem upřeným na štíhlé krky minaretů pokračoval: „Nejdřív bych chtěl rozebrat celkový kontext Kosmova stylu. Jestli je správná moje hypotéza, že první věta paroduje _Zjevení Janovo_, pak si musíme položit otázku proč. Když paroduji nějaký text, používám obvykle stejnou formu, ovšem skutečné vyznění mého textu je vůči předloze právě opačné.“

> „Proč tedy Kosmas parodoval Jana?“

> „Byla to šifra. Obyčejný člověk četl v _Kosmovi_ jedno z gnostických evangelií, jakých se v té době vyskytovalo hodně, ale člověk dostatečně obeznámený s –“

> Robert se zarazil. Ohromeně shlížel z okna na ulici před domem.

> „Co se stalo?“ postavila se za něj Ipek.

> „To… auto…,“ vykoktal Robert. „Před vaším domem parkuje auto Danova únosce.“

> V nastalém tichu uslyšeli za dveřmi kroky.

### IV.

„Rychle! Na balkon!“ sykla Ipek.

> Její balkon byl od balkonu sousedního bytu oddělený jenom skleněnou přepážkou.

> „Přelezeme,“ rozhodla Ipek. „Dělám to tak, když si zapomenu klíče.“

> Robert trpěl vedle klaustrofobie i strachem z výšek, šlo o následek pádu do studny v dětství, ale když uslyšel první náraz do dveří a představil si Johanovo mohutné rameno, změněné teď v beranidlo, přelezl přepážku mezi balkony během vteřiny. Ipek ho následovala, a jen co se oba ocitli na druhém balkoně, rozletěly se dveře jejího bytu a do předsíně vtrhl muž v černém kabátě a s pistolí v ruce.

> Sousedka měla pootevřený balkon a oba uprchlíci jí vpadli do pokoje. Stará paní se nejdřív vyděsila, ale když poznala Ipek, nabídla jim vlídně kávu a sušené fíky. Ipek s ní prohodila několik slov turecky.

> „Říká, že vypadáte jako Tom Hanks,“ obrátila se Ipek k Robertovi.

> „Lidi si nás občas pletou,“ připustil Robert a poslouchal, jak ve vedlejším bytě Johan převrací nábytek a hledá stopu.

> „Pojďme,“ Ipek chytila Roberta za ruku, prosmýkli se kolem sousedky a vyběhli na chodbu. Koutkem oka zahlédli vyražené dveře Ipečina bytu a pohyb temné siluety uvnitř, ale to už sbíhali po schodech do přízemí.

> Před domem naskočili do Ipečina fiatu a rozjeli se k hlavní třídě.

  

> Nemo zatím seděl v taxíku na opačné straně ulice.

> „Sledujte ten vůz,“ přikázal řidiči.

> „Za sledování je příplatek padesát lir,“ odpověděl taxikář.

> „Jeďte, smlouvat můžeme cestou.“

> Muž sešlápl plynový pedál a zařadil se za fiata.

> „Příplatek padesát lir,“ zopakoval.

> „Dvacet,“ zkusil to Nemo.

> „Padesát.“

> „Třicet.“

> „Padesát,“ řekl řidič a zastavil u obrubníku.

> „Dobře, padesát! Hlavně jeďte!“ vykřikl Nemo a umínil si, že se konečně musí naučit smlouvat. Fiat mířil k taksimskému parku.

  

> „_Himmel Herr Gott!_“ zaklel Johan, když oknem zahlédl profesora s jeho novou průvodkyní nasedat do auta. Za nimi vyjel taxík a Johanovi nedalo moc práce domyslet si, že v něm sedí tentýž člověk, který po nich vystřelil na náměstí Beyazit. Johan vyrazil z bytu, seběhl schody a nasedl do svého auta. Ještě zahlédl taxík, jak zatáčí za roh směrem k parku, a rozjel se za ním.

  

> „Sleduje nás?“ zeptala se Ipek.

> „Nevidím moc přes ten taxík,“ řekl Robert, „ale řekl bych, že ne.“

> Chvíli jeli mlčky.

> „Určitě už litujete, že jste mi dala svoje telefonní číslo.“

> „Vůbec ne!“ otočila se k němu Ipek. „Vy mě přivedete ke _Kosmovu evangeliu_ a to stojí za jeden zničený byt!“

> Robert chtěl něco říct, ale pak si to rozmyslel.

> „Kam teď pojedeme?“ zeptala se Ipek.

> „Potřeboval bych do internetové kavárny. Chci vám něco ukázat…“

> „Dobře, nějakou najdeme. Mluvil jste o tom, čeho jste si všiml na té fotografii… Bylo tam ještě něco?“

> „Popravdě ještě něco mě tam zaujalo,“ přikývl. „V rohu pergamenu byla nakreslená spirála.“

> „Co to znamená?“

> „Spirála může znamenat spoustu věcí, je to velice starý symbol…“

> „Já vím, i šneček ji má na zádech,“ přerušila ho Ipek. „Ale co znamená spirála na _Kosmově evangeliu_?“

> „Máte pravdu, v zeměpisném kontextu Malé Asie a časovém kontextu prvních století po Kristu má spirála velice specifický význam. Jako znamení ji používala tajná gnostická sekta, jejíž členové si říkali Probudilí.“

  

> Fiat přejel Atatürkův most a mířil po Kennedyho třídě do historické části města. Napravo se už od dob sultána Mehmeda II. tyčil palác Topkapi, nalevo se v Marmarském moři koupaly paprsky večerního slunce. Ale Nemo nevnímal kouzlo istanbulského večera, dneska byl připravený zabíjet. Vtom ve zpětném zrcátku zahlédl povědomé auto. _Lazarus!_ Nemo neváhal, vytáhl revolver, sroloval okénko a vypálil na pronásledovatele několik kulek. Taxikář zbledl a tiše si opakoval, že Alláh je velký.

> Čelní sklo vystříklo do kabiny jako smrtící kaluž, Johan se skrčil za volantem a kryl si obličej rukou. Pak střelbu opětoval. Nemo se včas svezl po sedadle, ale taxikář, který neměl tušení o správném krytí, dostal kulku přímo do zátylku. Nemo se snažil chytit volant, zablokovaný teď těžkým řidičovým tělem, ale než se mu povedlo chroptícího muže odvalit, přišla zatáčka a neovladatelný vůz vrazil do svodidel, udělal neohrabaný kotrmelec a vletěl do Marmarského moře, doprovázený zděšenými výkřiky turistů z oken paláce Topkapi i z druhé strany z výletních lodí.

> _Takhle zvítězí Nadčlověk nad lidskou rasou!_ Johan objel kusy svodidel, co se válely na silnici, ubral plyn a z bezpečné vzdálenosti sledoval fiat před sebou.

  

> „V době po Kristově zmrtvýchvstání vznikalo v křesťanském světě mnoho gnostických sekt,“ pokračoval Robert. „Každá z nich měla vlastní výklad Ježíšova příběhu – například kainité uctívali záporné postavy _Bible_ a napsali takzvané _Jidášovo evangelium_, protože v Jidášovi viděli hrdinu, který se obětoval pro lidstvo. V té době neexistovala žádná hlavní křesťanská doktrína, jednotlivé proudy spolu prostě zápasily o vliv. Nakonec vyhrálo pojetí novozákonního příběhu, jak ho známe dnes, a protože historii píší vítězové, označila církev zpětně všechny ostatní proudy za kacířské a vymýtila je spolu s jejich nositeli.“

> „A stejný osud potkal Probudilé?“

> „Probudilí jsou nejzáhadnější gnostická sekta. Většina sekt po sobě zanechala nějaké apokryfní evangelium nebo pamflety proti ostatním směrům, a podle toho dneska můžeme rekonstruovat jejich myšlenkový svět. Ale Probudilí po sobě nenechali jedinou písemnou stopu, drželi se v ústraní tak důsledně, že někteří vědci dodnes zpochybňují jejich existenci a označují je za pouhou legendu. Zlomky informací o Probudilých máme jenom z výpadů, které proti nim vedli církevní otcové včetně svatého Augustina. V žádném z těch traktátů se ale nedočteme, v čem konkrétně bylo učení Probudilých závadné, jako by z nich měli ostatní křesťané takový strach, že se jejich myšlenky zdráhali vůbec vyslovit. Všeobecně se věří, že Probudilí střežili velké tajemství.“

> „A to tajemství nám dnes vyjeví _Kosmovo evangelium_!“ vyhrkla Ipek.

> „Nemůžu to vyloučit,“ přikývl vážně Robert Langdon.

  

> Nemo se vynořil z vody. Z čela mu crčela krev, naražené kosti ho bolely, ale to nebylo nic proti bolesti z porážky, kterou mu uštědřil ten nesmrtelný _Lazarus_. Krauloval ke břehu, než někdo stačí přivolat ambulanci. Do rozbřesku zbývalo necelých devět hodin. Mohl udělat jediné – skrýt se v chrámu a počkat, až tam Langdon dorazí. Nechtěl ho nechat zajít tak daleko, ale teď už neměl jinou možnost.

### V.

„Wikipedie je nejspolehlivější informační zdroj,“ poučil Robert Ipek. „Dan ji taky při psaní používá.“ Hledal informace o sedmi křesťanských obcích v Malé Asii. „Víte, když jsem se dozvěděl, že svitek se našel ve vesnici Sart, něco mě napadlo. Jak jsem už říkal, na místě té vesnice leželo starověké město Sardy, jedno ze sedmi měst prvních křesťanů. Těchto sedm měst oslovuje svatý Jan v úvodu svého _Zjevení_, a když zmiňuje _sedm duchů pod trůnem_, má nepochybně na mysli taky těchto sedm měst.“

> „A totéž říká Kosmas!“ doplnila ho Ipek.

> „Přesně tak. Jan v _listu do Sard_ vyčítá Sardským vlažnost ve víře. _Probuď se a posilni to, co ještě zůstává a je už na vymření!_ píše doslova. Když si přeložíme Janovu výtku do dnešního jazyka, je její poselství jasné – Sardy jsou plné _gnostiků_. A jestli Jan používá výraz _probuď se_, je to zřejmá narážka na sektu Probudilých. Jan tím říká křesťanům, že _probuzení_, které nabízejí gnostici, je falešné, a člověk se může doopravdy probudit, jedině když přijme Janovu víru. Nepřekvapuje mě tedy, že _Kosmovo evangelium_ vzniklo právě v tomto městě. Přemýšlel jsem ale, jestli i zbylých šest měst skrývá nějakou souvislost s Probudilými.“

> „Vůbec jsem nevěděla, že nějakých sedm křesťanských měst v Turecku existovalo…“

> „A přesto je tomu tak,“ zvolal Robert v učitelském zápalu. „Jsou to Efez, Smyrna, Pergamum, Thyatiry, Sardy, Filadelfie a Laodikej.“

> „Efez znám, o těch ostatních jsem nikdy neslyšela.“

> „Pochopitelně, většina jich má dneska nová jména,“ Robert ukázal na obrazovku počítače: „Efez zůstal, ostatní jsou dnes Izmir, Bergama, Akhisar, Sart, Alasehir a Denizli.“

> „Ta města znám!“ rozzářila se Ipek. „Procestovali jsme je s otcem jednou v létě o prázdninách.“

> „A teď se podívejte na tohle.“ Robert vygoogloval mapu křesťanských památek v Malé Asii. Pak vytáhl z kapsy fix a kreslil přímo na obrazovku počítače. Neblázněte, vyhodí nás! chtěla ho Ipek napomenout, ale když viděla, co Robertovi vzniká pod rukama, slova jí zaskočila v hrdle. Robert přiložil fix na bod označující Sardy a vedl oblouk do Smyrny; ze Smyrny do Pergama, z Pergama do Thyatir, z Thyatir do Filadelfie, z Filadelfie do Laodikeje a z Laodikeje do Efezu.

> Ipek pochopila – to, co Robert právě nakreslil, byla obrovská spirála.

> Chvíli oba mlčeli, ochromení obrazem, který měli před očima.

> Pak Robert promluvil. „Probudilí po sobě nezanechali písemné stopy, ale zprávu o své obrovské moci nám podali řečí symbolů. Ostatní církve ve své době tuto zprávu nemohly rozluštit, a tak čekala dvě tisíciletí na někoho, kdo se na ni dokáže podívat _z nové perspektivy_.“

> Ipek cítila, jak jí naskakuje husí kůže. Jako by se jí ledovou rukou dotklo prastaré tajemství předků. Rozhlédla se po kavárně, aby se ujistila, že se kolem ní neshlukují probuzené kostry mnichů z úsvitu věků.

> Robert znovu zvedl fix k obrazovce počítače. „Teď mě napadá, že spirála nemusí končit v Efezu, spirála pokračuje pořád dál…“ Vedl z Efezu oblouk rovnoběžně zakřivený s obloukem mezi Sardami a Smyrnou. Čára ho zavedla do Byzantionu.

> „Byzantion… to je dnes… to je…“

> „Ano,“ přikývl Robert. „Istanbul.“

> Pak přišel zřízenec kavárny a za ty čmáranice je ihned vyhodil ven.

### VI.

Robert s Ipek zamířili k fiatu.

> „Pane profesore,“ ozvalo se za nimi. Otočili se a uviděli Johana, jak je hypnotizuje svýma ledovýma očima. „Jestli se ještě jednou pokusíte o útěk, přinesu vám ukázat ne boty, ale nohy pana Browna, které mu vlastnoručně amputuju. Vaše dosavadní chování jsem ochoten považovat za nedorozumění. Ale teď mě prosím následujte do auta. Paní docentka bude řídit, my si sedneme dozadu. Myslím, že si máme o čem povídat.“

> Robert s Ipek se nezmohli na odpor a nastoupili do vozu. Johan podal Robertovi velkou obálku s fotografiemi všech listů _Kosmova evangelia_. „Času nemáme vaší vinou nazbyt, tajemství Kosmova svitku budete muset rozluštit tady.“

> „Potřebuju vidět originál rukopisu,“ zkoušel Robert získat čas. „Důležitý je i stav pergamenu, podle toho se například pozná, jestli nejde o podvrh.“

> „Text je čitelný i z fotografií,“ řekl Johan. „Starosti o pravost rukopisu nechte na nás.“

> Robert pochopil, že prohrál, a začal si prohlížet fotografie jednu po druhé.

> „Kdo to vlastně je Nadčlověk?“ otočila se k Johanovi Ipek. „Četla jsem o něm něco u Nietzscheho, ale myslím, že váš přístup je víc zaměřený na praxi…“

> Johan se ušklíbl. „Myslím, že si nedokážeme porozumět. Myš­lenky, kterým věřím já a moji předci, pocházejí nejenom z jiné kultury, ale řekl bych z jiné civilizace. To, co vídáte v televizních dokumentech – plynové komory a masové hroby –, jsou jenom vnější projevy, které ve vaší civilizaci vytvářejí obraz něčeho odporného a barbarského. Nic nemůže být vzdálenější pravdě. Moje kultura vychází z odlišných kořenů a převyšuje vaši kulturu, tak jako obři převyšují trpaslíky.“

> „To je velice domýšlivé!“ zamračila se Ipek.

> „Ani trochu. Nejlíp to kupodivu vystihl jeden Žid. Napsal takovou povídku, jmenuje se _Proměna_ a hlavní postava se v ní změní z člověka v brouka. Pak samozřejmě nedokáže komunikovat se svým okolím a ničemu kolem sebe nerozumí. Tak dopadá váš svět, když se pokouší komunikovat s naším. Je to absolutní změna _paradigmatu_. Nekonečné jinde.“

> „Zmasakrování milionů lidí není změna paradigmatu!“ odsekla Ipek.

> „O tom přesně mluvím, o té nemožnosti porozumění,“ odpověděl Johan. „Podívejte tam na tu mešitu. Můžeme se přít, jestli je velká nebo malá, ale shodneme se na tom, že to je mešita a že má určité rozměry. Pro tuto chvíli tedy existujeme ve stejném paradigmatu.“

> „To mi nemusíte vysvětlovat, učím na vysoké škole,“ ohradila se Ipek.

> „Chci se dostat k tomu, že naše světy se míjejí v základních věcech. Naši vědci prokázali, že vesmír je udržován v chodu věčným zápasem mezi ledem a ohněm v nekonečnu. Tenhle princip určuje i děje tady na Zemi. Před statisíci a možná miliony let na naší planetě žila civilizace obrů, Nietzsche jim říká Nadlidé. Tím, čím byli oni, se při další srážce ohně a ledu můžeme stát i my. Led je dědictví nordického člověka a ve velkém zápase zvítězí. Hitler to očekával a pokusil se na tu událost připravit Zemi, ale dostal špatné propočty a síla ledu se obrátila proti němu během tažení v Rusku. Skutečná srážka dvou vesmírných principů nastane až teď.“

> „Dvacátého prvního dvanáctý dva tisíce dvanáct…,“ pochopila Ipek.

> „Přesně tak,“ přikývl Johan. „A árijská rasa s pomocí _Kosmova evangelia_ ovládne vesmír.“

### VII.

Johan se obrátil k Robertovi. „Na co jste přišel, profesore?“

> „K analýze dva tisíce let starého, řecký psaného rukopisu potřebuju víc než pět minut,“ ohradil se Robert.

> „Nemáme čas. Řekněte mi, co víte. Ještě než se dostanu k panu Brownovi, můžu vyzkoušet amputaci končetin na vaší přítelkyni, takže vám radím, abyste byl sdílný.“

> „Dobře,“ vzdychl Robert. „Začnu tedy první větou. _Milost vám a pokoj od synů božských, kteří jsou a kteří byli a kteří přicházejí, i od sedmi duchů před jejich trůnem a od Jidáše, věrného svědka, prvorozeného z mrtvých a vládce králů země._ Ta věta pochází ze _Zjevení Janova_ a Kosmas v ní změnil tři slova. Ta slova jsou: _synové božští_ a _Jidáš_.“

> „Co to znamená?“

> „Co teď řeknu, bude znít velice odvážně…“

> „Do toho, profesore.“

> „Při analýze výrazu _synové božští_ vycházím z prací předního evropského vědce Ericha von Dänikena. Ten zkoumal _Starý zákon_, kde se narážek na božské syny vyskytuje víc. V knize _Genesis_ se píše toto,“ Robert rád dával na odiv svoji fotografickou paměť. „_Když se lidé počali na zemi množit a rodily se jim dcery, viděli synové božští, jak půvabné jsou dcery lidské, a brali si za ženy všechny, jichž se jim zachtělo_. Výraz _brali si za ženy_ samozřejmě znamená _spali s nimi_. A dál se tu píše: _Za oněch dnů, kdy synové božští vcházeli k dcerám lidským a ty jim rodily, vznikaly na zemi zrůdy, ba ještě i potom. To jsou ti bohatýři dávnověku, mužové pověstní.__“_

> „Bohatýři dávnověku, mužové pověstní,“ opakoval si Johan, „to musí být Nadčlověk, civilizace obrů!“

> „Je pravda, že výraz pro _zrůdy_ se ve starších vydáních _Bible_ překládal jako _obři_,“ připustil Robert.

> Johan mu visel na rtech.

> „Pokračujte!“

> „Däniken vyvozuje, že _synové božští_ byli příslušníci mimozemské civilizace a že z jejich spojení s pozemskými ženami vzešla civilizace bohatýrů, nebo chcete-li obrů.“

> „Mimozemšťané?“ zarazil se Johan.

> „Co vám na tom přijde divného?“ vložila se do výkladu Ipek. „Jenom v galaxii, kterou obýváme my, existuje mezi deseti až patnácti miliony planet podobných té naší. Jsou vzdálené třeba několik stovek světelných let, ale jsou složené ze stejné hmoty, mají podobnou atmosféru a mají i svoje Slunce, kolem kterého obíhají. V celém vesmíru, tedy v tom vesmíru, který jsme zatím stačili poznat, je odhadem jeden bilion planet totožných se Zemí. Pravděpodobnost, že tyto planety obývají bytosti podobné lidem, je téměř stoprocentní.“

> „Chcete říct, že Nadčlověk je dílem ufonů?“

> „UFO znamená neidentifikovatelný létající objekt, my vědci pro obyvatele cizích planet používáme výraz mimozemské civilizace.“

> „Existují o tom pádné historické důkazy,“ přisvědčil Robert.

> Johan chvíli mlčel a vstřebával, co se právě dozvěděl.

> „A co ten _Jidáš_?“ obrátil se pak znova k Robertovi.

> „Z toho, co jsem zatím přečetl, soudím, že…“

> Johan i Ipek hltali každé jeho slovo.

> „Říkal jsem, že to bude znít odvážně…“

> „Řekněte to, profesore.“

> „Roberte…“

> „Totiž, ehm, zdá se, že _Jidáš byl ufon_.“

### VIII.

Nějakou dobu všichni seděli jako opaření.

> První promluvil Johan: „Dobře, odhalili jsme původ Nadčlověka. Co dál? Nadčlověk musí sestoupit na Zem a v boji mezi ledem a ohněm zajistit vítězství nordické rasy.“

> „Já vím a musí to stihnout zítra za rozbřesku,“ ušklíbl se Robert.

> Johan vytáhl nůž. „Radím vám, abyste bral příchod Nadčlověka vážně. Možnost, že paní docentka přijde o nějakou část těla, pořád existuje.“

> Robert věděl, že musí něco udělat a že to musí být rychle. Jidáš byl potomek mimozemské civilizace. Jak říkají kainité, Jidáš se obětoval pro lidstvo a jedině díky němu mohlo vzniknout křesťanství. Celá křesťanská civilizace vzešla z popudu mimozemšťana. Bůh, to je civilizace z jiné planety. Tohle je tedy tajemství, které střežili Probudilí. Probudit se znamená pochopit pravdu o nás samých. Až člověk pozná sám sebe, svoji božskou podstatu, dojde osvícení. Gnostické sekty, a Probudilí nebudou výjimkou, věří, že člověk musí projít cestou poznání. Cesta vede přes překážky, které na poutníky líčí biblický Bůh, falešný Bůh, Demiurg. Ale poutníci mají průvodkyni, ztělesnění Svaté Moudrosti. Tahle mystická žena umožní člověku překonat nástrahy a dojít do cíle svojí cesty. Tam pochopí, že celou dobu hledal sám sebe, a splyne s nekonečnem.

> „Tak co, profesore?“ Johan ztrácel trpělivost.

Mysli, Roberte!

> „Taky bych potřeboval moudrou průvodkyni, která by mě zavedla na konec cesty,“ řekl Robert spíš sám pro sebe.

> „Cože?“

> „Svatá Moudrost, průvodkyně gnostických poutníků,“ vysvětlil Robert.

> „Svatá Moudrost? Co to má společného s Nadčlověkem?!“

> „Svatá Moudrost,“ opakoval si Robert a vtom mu to došlo. Svatá Moudrost!

> „_Hagia Sofia!_“ vykřikl. „Tam leží klíč k tajemství!“

### IX.

Chrám Boží moudrosti neboli Hagia Sofia. Robert ji dobře znal z Wikipedie, ale přesto ho její skutečná velkolepost ohromila. Když císař Konstantin uznal křesťanství jako státní náboženství, nechal po celé říši stavět velkolepé kostely. Hagia Sofia byla největším a nejkrásnějším z nich. Původně to byla obdélníková bazilika s dřevěnou střechou, ta ovšem o padesát let později vyhořela během nepokojů vyvolaných příznivci konstantinopolského patriarchy, který vystoupil proti stříbrné soše císařovny Eudoxie vztyčené přímo před vchodem do chrámu. Druhá, obnovená bazilika vyhořela o století později během povstání proti císaři Justiniánovi. Když císař zvítězil nad rebely, nechal vystavět třetí chrám, nejvelkolepější, jaký svět do té doby spatřil. Deset tisíc dělníků pracovalo pět let se stavebními materiály svezenými do Konstantinopole ze všech koutů byzantské říše. Během slavnostního otevření bylo obětováno sto volů, šest tisíc ovcí, šest set jelenů, tisíc prasat, deset tisíc slepic a deset tisíc kohoutů. Za dvacet let chrám poničilo zemětřesení, za dvě stě let ho poničili ikonoklasté, kteří Hagii Sofii oloupili o všechny fresky a sochy. Co nezvládli přírodní živly a obrazoborci, dokončili v dalším tisíciletí křižáci. Rozbili oltář Panny Marie, nahnali do chrámu mezky a nakládali na ně nakradené zlato a relikvie, na kazatelně nechali tančit nahou prostitutku. Když o tři sta let později město dobyl sultán Mehmed II., nalezl chrám Boží moudrosti v žalostném stavu. Turci Hagii Sofii opravili, přistavěli minarety a udělali z ní mešitu. Robert v myšlenkách přeskočil několik století a představil si Atatürka, generála s huňatým obočím, jak se chce vyrovnat dávným císařům a sultánům a zanechat v chrámu otisk svojí velikosti. Zrušil v Hagii Sofii mešitu a zřídil v ní muzeum. Ve zdech chrámu Boží moudrosti je vepsána historie lidstva – a tuto noc měl Robert zjistit, že je to historie mnohem tajemnější, než si do té doby myslel.

> Na náměstí Sultána Ahmeda se snášel soumrak, rackové usedali na střechy domů a chystali se ke spánku, unavené slunce zbarvilo oblohu do krvava. Zřízenkyně právě zamykala pokladnu a chystala se odejít domů.

> „Zavřeno,“ odpověděla stroze na Ipečinu otázku. Pak se podívala na Roberta a oči se jí rozzářily. „Nejste ten, kdo si myslím, že jste…?“

> „Ehm, je to dost možné,“ začervenal se Robert. Na svoji popularitu si pořád nemohl zvyknout.

> „To je samozřejmě něco jiného, bude to čest pro náš chrám, že smí přivítat tak vzácného hosta!“ zvolala pokladní a pustila trojici návštěvníků turniketem. „Vchod není zamčený.“

> Robert poděkoval a všichni tři se vydali k budově. Pokladní se za nimi dívala a těšila se, až bude doma vyprávět, že mluvila s Tomem Hanksem.

### X.

_Nejdůležitější je správná perspektiva_. Touhle zásadou se Robert řídil ve svojí akademické práci a vštěpoval ji i studentům. Vzpomněl si na jeden seminář symbologie v minulém semestru.

  

> „Nejdůležitější je správná perspektiva,“ řekl studentům tenkrát.

  

> Teď procházel obrovským prostorem chrámu a nestačil se divit, kolik symbolů z byzantských mozaik k němu najednou mluvilo zcela srozumitelnou řečí, když věděl, _na co_ se má dívat. Ježíš měl tak smutný výraz, že nebylo pochyb, že ví o pravém původu křesťanství. Na jiné mozaice malý Ježíš držel v ruce předmět, ve kterém až dodnes všichni viděli svitek pergamenu, ale klidně to mohlo být i ovládací zařízení kosmické lodě. A to, co měli svatí nad hlavami, sice mohly být svatozáře, ale taky třeba helmy astronautů nebo elektromagnetické vlnění. Archanděl Gabriel měl v ruce glób na znamení, že „synové božští“ přišli z jiné planety.

> Ale nejvelkolepější symbol byl přímo nad Robertovou hlavou. Na klenutém stropě hlavního dómu se rozkládala obrovská mozaika symbolizující vesmír. V rozích kupole byli čtyři božští synové, abstraktní postavy bez tváří, vlastně jakési shluky přibližujících se křídel. V podmanivé perspektivě jako by čtveřice sestupovala z nebeské klenby na zem. Uprostřed mozaiky zářila hvězda, jejíž tvar byl stejně abstraktní a neuchopitelný. V tomto dómu, tedy pod „dohledem“ božských synů, se nechávali korunovat byzantští císaři. Mohla to být náhoda?

> „Do rozbřesku zbývá asi sedm hodin,“ vytrhl Roberta z přemýšlení Johan. „Čekám na vaše odpovědi.“

> „Rozbřesku se ani jeden z vás nedožije,“ odpověděl za Roberta Nemo. Stál u hlavního vchodu s revolverem v ruce. Všichni se polekaně otočili. Nema už víckrát předtím napadlo, proč padouši v knihách nestřílejí rovnou, ale vždycky si napřed s oběťmi povídají, vyprávějí jim svoje motivy, případně se přiznávají k předchozím zločinům. „Tajemství Jidášova původu neopustí chrám Boží moudrosti. Chcete si zahrávat s vírou milionů lidí po celém světě?! Kdyby se svět dozvěděl pravdu, byla by to skutečná apokalypsa, konec všeho!“

> „Nic jiného si nepřeju,“ ušklíbl se Johan a ruka mu pomalu klouzala k opasku. „Mimochodem, jak se vám líbil potápěčský kurz v Marmarském moři, který jsem vám odpoledne zařídil?“

> „Ty pohane!“ zavyl Nemo a vystřelil. Johan uskočil, kulka ho zasáhla do stehna. Vytasil luger a vypálil po Nemovi. Ten se kryl za nejbližším sloupem.

> „Nestřílejte!“ křičel Robert. „Tohle je chrám! Symbol!“

> „Pojďte!“ Ipek ho chytila za ruku a táhla ho pryč. Nemo na ně namířil zbraň, ale vtom se do mramoru kousek od jeho hlavy zahryzla další kulka z lugeru a on musel obrátit pozornost zpátky k Johanovi. Celá klenba se teď otřásala v rachotu výstřelů.

> Johan se kryl za sloupem, krvácel a věděl, že brzy omdlí. Snažil se ucpat ránu kapesníkem, ale bylo to zbytečné, kulka zasáhla tepnu. Pistole mu v ruce těžkla každou vteřinou. Podíval se nad sebe a zdálo se mu, že k němu sestupují čtyři božští synové. Pak se nad ním vztyčila silueta.

Nadčlověk!

> Johan s námahou zaostřil zrak a uviděl před sebou Nema s namířeným revolverem.

> „Nějaká poslední slova?“ zeptal se albín posměšně.

> „_Alles gute_,“ řekl Johan a přijal smrtící ránu.

### XI.

Velmistr si oblékl jednoduchou řízu, jakou všichni Probudilí nosili na slavnostní mše. Konečně se dočkal. Této noci dojde ke spojení protikladů, svatý had pozře svůj ocas, minulost si podá ruku s budoucností, nebe se zemí, jeho vlastní život s životem celého lidstva, v jediné vteřině se odehraje věčnost. Sešel do krypty, aby do půlnoci stihl všechno připravit.

  

> Robert s Ipek utíkali temným Istanbulem. Náměstí Sultána Ahmeda bylo skoro prázdné, noční život probíhal v moderní části města. Reprodukovaný zpěv muezzinů dnes naposled svolával k modlitbě.

> „Schováme se v mešitě!“ vyhrkla Ipek. „Je tam hodně lidí, tam si nedovolí střílet.“

> „Viděla jste, že střílel i v chrámu Boží moudrosti, je to fanatik, toho svědkové neodradí. Kde je nejbližší policejní stanice?“

> „Nemám tušení, bydlím na druhé straně Istanbulu. Ale už mě napadá, kde se schováme. Pod zemí!“

> Ipek zamířila k domu s cedulí _Podzemní nádrže_.

> „Mám klíče, provádíme tu z univerzity jeden výzkum,“ řekla Ipek a vrhla se ke dveřím. Podzemní nádrže nechal vybudovat byzantský císař Justinián jako zásobárnu vody pro případ obléhání nepřítelem. Seběhli schody, Ipek rozsvítila a umožnila tak Robertovi pohled na velkolepý „potopený palác“. Nad obrovskou vodní plochou vedly kamenné chodníčky, strop podpíraly stovky sloupů odrážejících se ve vodní hladině. Klenutý prostor byl esencí ticha, kde člověk slyšel i tlukot vlastního srdce.

> „Tady si vezměte baterku, kdyby náhodou vypadlo světlo,“ řekla Ipek a vedla Roberta dál podél sloupořadí.

> „To je úchvatné místo,“ žasl Robert.

> „Vidíte, nakonec v Istanbulu stihnete i ty památky,“ usmála se.

> Vtom se za nimi ozvalo bouchnutí dveří.

> „Ale ne!“ strnula Ipek. „Musel nás zahlédnout, jak sem jdeme!“

> „Je tu ještě jiný východ?“

> „Není.“

> „Takže jsme v pasti!“

> V tichu slyšeli blížící se kroky.

> „Musíme běžet dál a modlit se,“ šeptl Robert a pokračoval s Ipek do nitra nádrže. Dostali se až ke sloupu, v jehož patě byla vytesána hlava Medúzy. Zvláštní bylo, že její hlava byla otočená o devadesát stupňů, takže vypadala, jako by ležela na boku. Nikdo nevěděl proč.

> Robert se u sloupu zastavil.

> „Pojďte, musíme dál!“ zašeptala Ipek.

> Ale Robert stál, přitahován neznámou silou, která na něj z Medú­ziny tváře působila.

> Kroky za nimi se blížily.

> „Roberte!“ sykla Ipek.

> Profesor Langdon pohlédl Ipek do očí, pak se naklonil k Medúze a vstrčil prsty mezi její pootevřené rty. Pronikal stále hloub a hmatal bříšky prstů po vnitřku žulových úst. Konečně našel ten správný bod.

> Ozvalo se jemné šplouchnutí vody, sloup se rozevřel a odhalil svoje tajemství – úzké točité schodiště. Ipek se roztřásla vzrušením.

> „Rychle! Dovnitř!“ šeptl Robert. „A rozsviťte si baterku.“ Ipek, neschopná slova, vstoupila na první schůdek. Robert ji následoval a zevnitř zavřel vchod, jako by to byly obyčejné posuvné dveře.

### XII.

Stoupali po schůdcích až do chodby, která vedla nad Justiniánovou nádrží, ale pořád pod povrchem země. Robert posvítil baterkou na stěnu chodby – byla tam v kameni vyryta spirála.

> „Jak… jak jste to udělal, tam dole?“ koktala Ipek.

> „Symboly,“ usmál se Robert. „Četl jsem o záhadné hlavě Medúzy už dřív. Nikdo neví, proč je tak zvláštně natočená. Nepochyboval jsem, že nějaký význam její pozice má, naši předci nedělali věci bez důvodu. Když jsem teď Medúzu spatřil na vlastní oči, došlo mi to. Víte, co symbolizují její rty?“

> Ipek se uchichtla. „No když jsme byli malí, dělali jsme si legraci, že to je…“

> „Správně,“ přikývl Robert. „Děti jsou při čtení symbolů často důvtipnější než dospělí. Medúziny rty skutečně symbolizují ty _druhé_ ženské rty, poševní vchod. Pamatujte, že naši předci si uvědomovali důležitost ženského principu mnohem lépe než my. I svatý grál vzešel z lůna Marie Magdalské, o tom jsem ostatně napsal svoji poslední knížku. A už to, že se ta kniha prodává líp než _Harry Potter_, nasvědčuje tomu, že moje teorie je správná. Ostatně i gnostici zvolili poutníkům _průvodkyni_, ženu – Sofii. Uvědomil jsem si, že Medúza skrývá nějaké prastaré tajemství, i když jsem samozřejmě netušil, že je to schodiště k tajné chodbě.“

> „Z toho, s jakou jistotou jste vsunul prsty mezi ty rty a našel ten správný bod, soudím, že nejste odborník jenom v symbologii,“ řekla Ipek smyslně.

> „Neblázněte, Ipek, budou to číst i nezletilí,“ odpověděl Robert.

> „Omlouvám se. Kam podle vás vede tahle chodba?“

> „To hned zjistíme.“

### XIII.

V labyrintu chodeb sledovali znamení spirály, a to je dovedlo až do rozlehlé krypty, ozářené zvláštním světlem. Zhasli baterky a s úžasem sledovali původ podivné záře. Bylo to neskutečné. Nadskutečné. V kryptě stály nekonečné řady světélkujících skleněných válců a v každém z nich byl člověk. Robert i Ipek stáli s otevřenými ústy a nemohli uvěřit svým očím.

> „Ty sloupce…,“ řekla konečně Ipek. „Ty sloupce, to je… čtvrtý rozměr.“

> „Cože?“

> V oblasti techniky byl Robert nedouk.

> „Nejmodernější vědecké poznatky ten jev dokážou popsat, ale nikdo ani nesní o tom, že by se takový přístroj dal sestrojit,“ vysvětlovala Ipek. „Kolem těch válců je obrovské silové pole a uvnitř víří částice tak rychle, že čas pro ně prakticky neexistuje. To je stejné jako s _muony_. To jsou částice obsažené v kosmických paprscích. Když se dostanou na Zem, existují jenom miliontinu vteřiny, pak se samy zničí radioaktivitou. Ale v kosmu žijí věčně. Fungují prostě v jiném čase než my…“

> „Dobře, ale co to znamená? K čemu jsou ty válce?“

> „Jsou to zásuvky na čas. Umožňují uchovat pro věčnost to, co by v našem čase zaniklo.“

> Procházeli podél řad válců. Na každém z nich byl umístěn štítek se jménem. „Simon Magus,“ četl Robert. „To byl první gnostický mysli­tel.“ Nedaleko stál papež Sylvestr II. „O něm se říkalo, že vládne nadpřirozenými schopnostmi,“ vyprávěl Robert. „Měl prý ve svém paláci jakousi _bronzovou hlavu_, která znala odpověď na každou otázku. Slyšel jsem teorie, že bronzová hlava byla vlastně vysílačka mezi světy.“ Další jména už nepotřebovala komentář. William Shakespeare, Leonardo da Vinci, Isaac Newton, Friedrich Nietzsche, Albert Einstein, Michael Jackson.

> „Ti všichni byli mimozemšťani?“ kroutila hlavou Ipek.

> „Přinejmenším s nimi byli v kontaktu,“ přikývl Robert.

> Vtom Ipek zahlédla Mustafu Kemala Atatürka.

> „On je tu taky!“ užasla. „Očividně měl ke _Kosmovu evangeliu_ blíž, než veřejně říkal.“

> „Ipek, musím vám něco říct,“ zastavil ji Robert. „_Kosmovo evangelium_ není to, za co se vydává.“

> „Ale vždyť… Sám jste viděl ty fotografie…“

> „Právě. Prohlížel jsem si je a všiml si, že v jednom místě se tam píše o Černém Bertholdovi.“

> „Kdo to je?“

> „Je to symbol. Šifra.“

> „Nic jiného jsem nečekala.“

> „Mnich Černý Berthold neboli Berthold Schwarz žil ve čtrnáctém století a je považován za vynálezce střelného prachu v Evropě.“

> „Chápu, jestli Kosmas znal Bertholda, nemohl napsat evange­lium v prvním nebo druhém století po Kristu. Ale co když naopak Berthold znal _Kosmovo evangelium_ a nechal si takhle říkat podle té postavy z něj?“

> „O to nejde. Berthold Schwarz ve skutečnosti vůbec neexistoval. Je to alchymické označení střelného prachu a omyl historiků. Ten, kdo napsal text _Kosmova evangelia_, tím zašifroval svoje skutečné poselství. Není žádný evangelista Kosmas, správný překlad toho slova je _kosmos_, tedy vesmír. A evangelium znamená radostná zvěst. Dohromady to tedy je _radostná zvěst z vesmíru_. _Kosmovo evange­lium_, ať už ho napsal kdokoli, vzniklo nedávno s cílem zjevit velké tajemství lidstva čtenáři, který projeví dostatečnou probudilost.“

> „Ale můj otec o tom evangeliu tak často mluvil…,“ posmutněla Ipek.

> „Buď se nechal oklamat tak jako všichni lidé před ním, nebo naopak věděl víc než ostatní. Říkala jste taky, že s vámi procestoval sedm křesťanských měst. Tušíte proč?“

> „Ne. Dodneška jsem ani nevěděla, že to bývala křesťanská města.“

> „Dokážu si představit, že vykonání téhle cesty může být něco jako rituál, zasvěcení, symbol gnostické pouti za poznáním. Ne­zapomeňte, že jste vlastně opsali tvar spirály. Nikdy s vámi otec o ničem takovém nemluvil?“

> Ipek svěsila hlavu. „Otec zemřel při autonehodě krátce po naší cestě.“

### XIV.

Vtom nad sebou ucítili slabé dunění. Polekaně vzhlédli.

> „Mám strach, Roberte,“ Ipek se k němu přitiskla.

> „Zpátky se vrátit nemůžeme, musíme jít dál.“

> Došli až na konec krypty, kde, jak si všimli, chyběl jeden válec. Robert už tušil, komu to prázdné místo patří. Pokračovali dál, z krypty vedla další chodba označená spirálou, zase museli rozsvítit baterky. Dunění sílilo, teď už oba poznali, že je to zpěv – jako by stovka hlasů zpívala nějaký náboženský chorál. Robert napínal uši, aby aspoň pochytil, jakým jazykem se ta píseň zpívá, ale bylo to příliš nesrozumitelné. Došli až ke dveřím. Robert vzal za kliku a dveře se nehlučně otevřely.

> Do očí je udeřil proud světla a do uší chorál. _Píseň o perle!_ Pra­stará gnostická skladba o cestě za poznáním. Když přivykli silnému světlu, zjistili, že stojí v dómu chrámu Boží moudrosti.

> Před nimi zpívalo asi sto mužů a žen v jednoduchých řízách. Naproti nim byl namísto oltáře válec, který chyběl v kryptě. Uvnitř stál Jidáš a vedl mši Probudilých.

> „Proto se v _Bibli_ zprávy o Jidášově smrti různí. On totiž nikdy nezemřel!“ pochopil Robert.

> Mezi apoštolem a zpívajícím sborem byl zdroj světla, které Roberta a Ipek oslepilo. Z hvězdy uprostřed stropní mozaiky vedl k podlaze silný paprsek, zřejmě spojnice pozemského a nadzemského světa.

> Píseň dozněla, ale ozvěna se ještě nějakou dobu nesla chrámem. Pak Jidáš pokynul a ze sboru vystoupil jeden muž. Otočil se tváří k ostatním a Ipek se sevřelo srdce.

> „Bratři a sestry!“ zvolal. „Všichni víme, proč je dnešní noc výjimečná. Zjevili jsme světu _Kosmické evangelium_, abychom těm, kdo si to zaslouží, otevřeli oči. Mnoho lidí dychtilo po poselství evangelia, ale chtěli uchvátit jeho moudrost, aby získali moc a bohatství. Osvícení však dojdou jenom ti, kdo pochopí, že poklad se skrývá _uvnitř_ člověka. Jenom ti projdou cestou poznání, plnou nástrah nepravého Boha. Jsou pouze dva, kteří to dokázali, a dnes v noci jsou tu s námi. Bratři a sestry, je mi jako velmistru Probudilých mimořádnou ctí představit vám svoji dceru Ipek Sakaryi a jejího průvodce cestou poznání Roberta Langdona!“

> Sbor začal zase zpívat a rozestupovat se, aby Ipek a Robert mohli projít vzniklou uličkou až k velmistrovi. Ipek se roztřásla brada, a když přistoupila k otci, plakala už docela.

> „Tati…,“ vzlykala.

> „Ipekčik,“ pošeptal jí otec do ucha. Tak jí říkal, když byla malá. „Musel jsem předstírat smrt. Když jsem se stal velmistrem Pro­budilých, nemohl jsem už žít jako ostatní lidé. Ale ještě předtím jsem s tebou vykonal iniciační pouť a nepochyboval jsem, že přijde den, kdy si k nám najdeš cestu sama.“

> Ipek ho objala a její slzy mu smáčely řízu. I Robertovi zvlhly oči.

> Vtom se ozvaly polekané výkřiky a les rukou ukázal nahoru na ochoz. Stál tam Nemo, v jedné ruce _Bibli_, v druhé revolver.

> „Jste zrádci pravé víry!“ křičel. „Jste hanba křesťanství!“

> „Kdo jsi, že se opovažuješ rušit mši Probudilých?!“ zaburácel velmistr a pohybem ruky poslal Ipek k Robertovi.

> „Nikdo!“ zvolal pyšně Nemo. „Jenom já smím spatřit Boha.“

> „Boha?“ velmistr to slovo skoro vyštěkl. „Nanejvýš Demiurga, falešného Boha, který udržuje lidi v nevědomosti! Víš, ty bibložroute, co znamená spirála v našem znaku? To je obraz hada, který podal Evě jablko poznání. Pro vás je had symbol hříchu, ale ve skutečnosti je had Moudrost, probuzení z mrákotného spánku, ve kterém lidstvo udržuje Demiurg!“

> „Jsi kacíř!“ ječel Nemo. „Známe vaše prohnilé učení, vatikánská knihovna je plná spisů o takových, jako jsi ty. A já jsem přišel, abych s vámi skoncoval jednou provždycky!“ Po těch slovech namířil revolver na velmistrova prsa a zmáčkl spoušť.

> „Ne!“ zvolala Ipek. Nechtěla otce ztratit podruhé a vrhla se k němu. Kulka ji zasáhla mezi lopatky a ona se s výkřikem zvrátila v otcově náruči.

### XV.

Něco takového Nemo nikdy nezažil a cítil, že to je zároveň poslední věc, kterou mu život přinesl. Všichni Probudilí na něj upřeli zrak, nic víc. Slyšel o tom, že kolektivní vědomí dokáže přenášet myšlenku, ale netušil, že může přenášet i smrt. Zatočila se mu hlava a zvedl žaludek. Namířil do davu revolver, ale prsty jako by mu zchromly. Připadal si opilý, kýval se na ochozu sem a tam. Z očí mu vytryskly slzy. „Nejsem Nikdo! Nevidím Boha!“ zavyl, než sletěl dolů a rozrazil si lebku na kamenné podlaze.

  

> Ipek ani neotevřela oči, jen její chvějící se rty prozrazovaly, že ještě žije. Probudilí obrátili oči k paprsku uprostřed dómu. Robert cítil, že probíhá intenzivní komunikace mezi oběma světy. Nechápal, jak je to možné, nedokázal teď přemýšlet, před očima měl jenom Ipečinu bledou tvář a její krev, stékající velmistrovi po říze.

> Vtom se v paprsku objevil prázdný válec. Velmistr s Ipek v náručí vstoupil do silového pole a svoji dceru tam nechal. Robert cítil intenzivní energii, vycházející ze spojení myslí všech přítomných. Za chvíli Ipek vstala a snědá barva se jí vrátila do obličeje.

> „Teď budeš žít navěky, dítě,“ usmál se velmistr.

> „Už se nikdy nerozdělíme,“ oplatila mu Ipek úsměv.

  

> „Děkuji vám, pane Langdone, že jste moji dceru provázel na cestě poznání,“ obrátil se velmistr k Robertovi. „Muže doprovází žena, ale když jde o _poutnici_, doprovází ji muž.“

> „Rozumím, principy ženství a mužství musejí zůstat v rovnováze,“ přikývl Robert. „Napsal jsem o tom knížku.“

> „Já vím, četl jsem ji,“ odpověděl velmistr. „A přeložil jsem ji i tady Jidášovi, moc se mu líbila. Nemohl byste se mu podepsat? Požádal by vás sám, ale neumí anglicky.“

> Robert ochotně přikývl, vytáhl z kapsy fix a podepsal se apoštolovi na sklo válce.

> Jidáš mu poslal vzdušný polibek.

  

> Teprve teď se Robert pořádně rozhlédl po sboru Probudilých. Zahlédl prezidenty a členy královských rodin, několik kolegů ze světových univerzit, významné spisovatele… a mezi nimi… Robert myslel, že ho šálí zrak. Mezi nimi stál Dan Brown.

> Robert se k němu vrhl a radostně mu potřásl rukou.

> „Dane! Já myslel, že jsi… Ty nejsi… v zajetí?“

> Dan mu položil ruku na rameno. „Promiň, Roberte, že jsem na tebe připravil takový trik, ale předstírat vlastní únos byla nejjednodušší cesta, jak rozjet zápletku.“

> „Ale jak jsi přesvědčil toho Němce, aby…“

> „Spisovatel je Demiurg, slovem tvoří vesmír.“

> Robert chápavě přitakal.

> „Už musím letět,“ pokračoval Dan. „Škoda že jsme si moc nepopovídali.“

> „Kam?“

> „Tam,“ Dan ukázal na paprsek. „Konečně jsem dosáhl takového stupně osvícení, abych se směl podívat, jak to vypadá v _jejich_ galaxii. Pobyt v mimozemské civilizaci netušeně obohatí moje psaní, už nebudu potřebovat gravitační boty. Tamhle Pamuk letěl minule a hned po návratu dostal Nobelovu cenu.“

> Dan se rozloučil s Robertem i s velmistrem, vstoupil do paprsku a zmizel.

  

> Robert přistoupil k Ipek. Silové pole ho příjemně hladilo po celém těle.

> „Děkuju za všechno, Roberte,“ řekla. „Až někdy budeš v Istanbulu, přijeď se na mě podívat. Jak se za mnou dostat, víš. Půjdeš do podzemní nádrže a strčíš prsty do –“

> „Ipek,“ zarazil ji Robert. „I já ti děkuju za všechno. Přijdu.“

> Velmistr mu položil ruku na rameno.

> „Nechcete tu zůstat napořád, Roberte? Můžu vám sehnat vlastní válec…“

> „Zatím ne, děkuju. Co by si beze mě počali na Harvardu.“

> „To máte pravdu. Ale kdybyste si to rozmyslel, naše krypta je vám vždycky otevřená.“

  

> Robert se rozloučil s Probudilými a vyšel z chrámu ven do vlahého istanbulského rána. Rackové, probuzení zpěvem muezzinů, se zvedli ze střech domů a zakroužili nad prvními rybáři na Galatském mostě. Na obloze zářil obrovský kříž z hvězd a planet.
