---
title: Marie Laveau Superstar
contentType: prose
---

(podle Roberta Tallanta a Roberta Altmana)

_Eh, yé, yé, Mamzelle Marie  
Ya, yé, yé, li konin tu, gris-gris  
Li té kouri lekal, aver vieux kokodril  
Oh, ouai, yé Mamzelle Marie_

_Li appé vini, li Grand Zombi  
Li appé vini, pol fé mouri!  
Oh, ouai, yé Mamzelle Marie!_

### I.

  

_Spolu s ní umírá mnoho zla, ale neměli bychom dodat, že i trocha poezie?_ psalo se po její smrti v novinách _The Times Democrat_.

  

Ale že je konec, pochopila Marie už o dvacet let dřív, když jí zakázali svatojánskou slavnost. Ještě než to radnice stačila veřejně vyhlásit, Marie o zákazu věděla od otroků, sloužících v domech městských úředníků. Její síť černochů prorůstala La Nouvelle Orléans jako vinná réva a byla pravdivější než noviny a rychlejší než telegraf.

> Marie zuřila. Svátek svatého Jana byl den, kdy mělo celé město vzhlížet ke svojí královně. Když Marie před lety přemohla svoji předchůdkyni a ujala se vlády nad světem voodoo, převzala i pořádání svatojánských slavností v Bayou Saint John na břehu jezera Pontchartrain. Ponechala většinu rituálů, na něž byli orleanští uvyklí, jako skupinové tančení a milování, obětování kůzlat a kohoutů nebo pití krve a rumu, ale provedla zároveň řadu vylepšení – nechala na břehu jezera postavit bílý přístřešek, aby svému trůnu dodala větší majestát, vypudila krále Dr. Johna, který do té doby usedal po boku královny, zakázala účastníkům slavnosti přinášet si vlastní alkohol, takže všichni museli kupovat její rum, a za poplatek dovolila bílým měšťanům sledovat slavnost z kočárů.

> Během noci její lid zpíval písně starobylým jazykem, jehož kořeny se plazily až do Afriky: _Eh, yé, yé, Mamzelle Marie, ya, yé, yé, li konin tu, gris-gris, li té kouri lekal, aver vieux kokodril_… Byla to docela zábavná píseň o tom, že Marie chodila do školy s aligátory a stala se družkou hadího božstva Grand Zombi, a zpívala se ještě předtím, než madame Laveau převzala vládu nad městem; její předchůdkyně se taky jmenovala Marie – Marie Saloppé – ovšem ta píseň byla zřejmě ještě starší než stará královna. Ale Marie věděla, že její poddaní tu píseň teď zpívají pro ni, že to ona obcuje s Velkým Zombim, který se ve svém hadím těle svíjí a syčí v kleci pod jejíma nohama.

> Tohle všechno teď mělo skončit.

> Když jí její otrokyně Róza tu zprávu sdělila, Marie se nerozmýšlela dlouho. Uvázala si kolem hlavy _tignon_, šátek, který barevné ženy nosily ve městě, aby neprovokovaly bílé dámy krásou svých vlasů, a vykročila z domu. K radnici to neměla daleko, ale musela opustit svoji _Vieux Carré_ a vejít do americké čtvrti, kterou považovala za nevkusný cirkus, a doufala, že tahle _show_ v jejím městě nebude trvat dlouho; Američané neměli způsoby, neuměli francouzsky a stavěli ošklivé domy. Marie prošla zahradou, chráněnou od městského ruchu i slunečního žáru řadou banánovníků, a vydala se směrem k ulici, které se nehezky anglicky říkalo Canal Street.

> Lidé ji zdravili, a když bylo třeba, sestupovali z chodníku do ulice, aby mohla pohodlně projít.

  

Radnice nesla jméno architekta Galliera a byla okázalá a bílá, s trojúhelníkovým štítem podepřeným dvěma řadami mohutných sloupů. Gallier prohlašoval, že takhle se stavělo ve starém Řecku, a Marii to nepřekvapovalo – byla přesvědčená, že Američané ne­umějí udělat nic doopravdy, takže pořád musejí něco napodobovat. Navíc Gallier se ve skutečnosti jmenoval Gallagher a přivandroval sem z Irska, což byl další důvod, proč jeho stavby nebrat vážně; Marie o každém věděla všechno, co potřebovala.

> Dnes tedy poprvé vešla do Gallier Hall a nechala se zavést k úředníkovi, který byl jejím pravidelným zákazníkem. Byl to vášnivý hráč pokeru a chodil si k Marii kupovat _gris-gris_ pro štěstí ve hře; dnes mu Marie přinesla jeden talisman jako dárek.

> „Bonjour, madame Laveau,“ pozdravil ji uctivě a povstal ze svého křesla. Byl to kreol, pamětník starých časů, kdy se jejich městu ještě neříkalo New Orleans. Marie mu předala váček s kouzlem a řekla mu, co se dozvěděla od svých černošských donašečů.

> Úředníkovi se ve tváři neobjevilo překvapení, ale smutek.

> „Madame Laveau, je mi to líto, sám bych vám povolení pořádat svatojánskou slavnost podepsal vlastní krví, ale tahle věc bohužel není v našich rukou, ani mých ani vašich, přišlo to z _vyšších míst_.“

> Na Marii to neudělalo žádný dojem.

> „Jak moc vyšších?“ Věděla toho dost na řadu neworleanských patricijů.

> „_Nejvyšších_,“ úředník mimoděk ztišil hlas. „Určitě víte, že severní státy na nás vyvíjejí tlak. Vydírají nás. Chtějí nás připravit o naše práva. Mluví o,“ úředník se k Marii naklonil přes stůl, „zrušení otroctví.“

> „To se ke mně samozřejmě doneslo,“ přikývla Marie. „Ale co to má společného se mnou a mými lidmi?“

> Úředník se zhluboka nadechl. „V téhle… křehké situaci si nemůžeme dovolit žádné větší shromáždění barevných. Už teď se mezi otroky šíří podvratné řeči a nesmíme riskovat, že se svatojánské shromáždění nějak… zvrhne.“

> „Zvrhne?“ podivila se Marie. „Za svoje černochy ručím.“

> „V New Orleansu teď musí být naprostý klid,“ vysvětloval úředník s výrazem čím dál smutnějším. „Jinak bude válka.“

> Marie ho chvíli pozorovala, ruce bojovně založené na prsou.

> „Co když udělám svatojánskou slavnost úřadům navzdory?“ řekla potom. „Víte, že já svoje lidi svolat dokážu.“

> „To vím moc dobře, madame Laveau, a právě proto vás prosím, abyste to nedělala. Policie a vojsko budou připravené.“

> Marii se hlavou hnaly temné kletby. Až přijde domů, zapálí černou svíčku pro prezidenta Lincolna.

> „Zasraní Američani!“ praštila nakonec pěstí do stolu.

> „Ani nevíte, jak hluboce s vámi souhlasím,“ přikývl úředník.

  

Když Marie cestou domů míjela nedávno vztyčenou sochu generála a prezidenta Andrewa Jacksona, myslela na válku. Znala Jacksona jinak, než vypadal tady, bronzový, hrdě kynoucí kloboukem. Marie si ho pamatovala sice taky prostovlasého, ale ochraptělého, orvaného a od krve, když před půlstoletím pomáhala ošetřovat raněné během jatek, pro něž se vžil vznešený název „bitva o New Orleans“. Američané tenkrát bojovali s Angličany a Marii bylo lhostejné, kdo zvítězí, chtěla jenom z města dostat všudypřítomný zápach spáleného masa a hejna hladových much. Nebylo jí ani dvacet let a podle pověstí, které sama později nechala rozšířit, se ranění vojáci uzdravovali už při pohledu na její krásu.

> Za svoje zásluhy byla posléze Marie, jako jedna z mála barevných žen, pozvaná na státní pohřeb hrdiny té bitvy, generála Jeana Humberta. Byl to Francouz, účastník Velké revoluce, poté Napoleonův voják, který v La Nouvelle Orléans bojoval jako dobro­volník ve svojí staré napoleonské uniformě, takže američtí důstojníci odmítali poslouchat jeho rozkazy. Ke konci života generál Humbert odložil svůj vybledlý stejnokroj a stal se učitelem v místní škole – tehdy ho měla Marie nejradši.

> Podruhé už válku zažít nechtěla, proto se pod pyšnou sochou generála Jacksona rozhodla, že ustoupí a letošní svatojánskou slavnost odvolá.

  

Doma ji čekalo překvapení, usazené u stolu s hrnkem kávy. Marie Philome byla nejmladší a zároveň nejsvětlejší z Mariiných dcer, takže nepozorný člověk si ji mohl splést s bílou ženou. Ale orleanští dobře věděli, kam Marie Philome patří, což ji celý život hnětlo.

> „_Maman_,“ Marie Philome vyskočila ze židle, aby mohla matku políbit.

> Objaly se, a Marie čekala další vysilující bitvu.

> „Maman, přišla jsem na návštěvu a hned jsem se musela rozrušit,“ začal útok a Róza z rohu pokoje vrhla na Marii omluvný pohled. „Róza mi řekla, co se stalo. Prý jsi šla na radnici orodovat za tu svoji slavnost.“

> Marie si založila ruce na prsou. „Zaprvé jsem nešla nikam _orodovat_…“

> „Já vím, já vím,“ vzdychla Marie Philome s předstíranou únavou. „Královna voodoo nikdy neprosí! Víš, měla bys být ráda, že ti tu hrůzu zakázali. Pro rodinu je neúnosné, když někde tančíš polonahá s hadem.“

> Zombi spal ve své kleci ve vedlejším pokoji, kde Marie přijímala zákazníky, a Marie Philome tam mimoděk zabloudila pohledem. Byl to už několikátý had, kterého v matčině domě zažila, a všichni se jí hnusili stejně.

> „Alexandre říká, že doba se změnila…“

> Vlezte mi na záda, ty i tvůj manžel, neřekla Marie. Brát si ode mě peníze, co na voodoo vydělám, vám nikdy nevadilo.

> „… a ve chvíli, kdy se mluví o rušení otroctví, nemůžeš s černochy podřezávat kůzlata u jezera. Tím nikomu neprospěješ.“

> „Snad ses taky nedala na ty rovnostářské kecy,“ Marie na ni podezíravě pohlédla.

> „Mně to nepřijde úplně jako kecy,“ řekla Róza.

> „Ještě ty s tím začínej,“ máchla rukou Marie.

> „Jistě že nedala,“ odpověděla Marie Philome.

> Marie byla _quadroon_, v žilách se jí mísila černošská, indiánská, francouzská a španělská krev – byla _café au lait_, káva s mlékem, jak se mezi kreoly říkalo lidem její barvy. Mariini rodiče byli svobodní, i ona se narodila svobodná. Věděla, že existují lidé jako Armand Lanusse, _quadroon_ – nebo dokonce _octoroon_, nebyla si jistá – který píše básně a založil školu pro barevné, ale ji by nic z toho ani nenapadlo, to byly věci bílých. Právě proto nechápala, proč by otroci měli chtít dělat věci, na které má nárok ona.

> „Alexandre říká…,“ pokračovala Marie Philome, ale pak mávla rukou. „Maman, pochop, že už jsi stará! Je čas odpočinout si od…“

> Konečně se Marie rozčílila. „Nejsem stará!“ vykřikla. Ačkoli teď postřehla, že když křičí, její hlas staře opravdu zní; a sama nejlíp věděla, že už pár let si sváže vlasy tignonem hlavně proto, aby zakryla šediny.

> „Promiň, maman,“ řekla Marie Philome, zatímco Marie se svezla na židli a nechala si nalít _café au lait_.

> „Kdybys tu slavnost už dávno zrušila sama, nevypadalo by to teď, že si necháváš diktovat od Američanů.“

> „Nenechávám si od nikoho diktovat!“

> „To lidem nevysvětlíš…“

> „Marie Laveau nebude nikomu nic vysvětlovat. A nikdo si nedovolí o mně pochybovat.“

> Marie Philome pokrčila rameny a Róza jí dolila kávu.

> „Nalij si taky, Rózo,“ řekla královna.

> A tak všechny tři seděly kolem stolu, mlčky upíjely a každá přemýšlela o svém. Venku se šeřilo a pod oknem šelestily ještěrky, z přístavu sem slabě doléhala slaná vůně a smích racků.

> „Co bude dál, maman?“ řekla nakonec Marie Philome, protože z ní už vyprchala bojovnost a vystřídal ji strach.

> „Nevím,“ odpověděla Marie Laveau. „Nevím, co bude.“

### II.

  

Byla válka.

> Na balkonech ve Vieux Carré, které čím dál víc lidí říkalo anglicky _French Quarter_, rozkvetly vlajky Konfederace a dechovka vyhrávala _Marseillaisu_ a _I Wish I Was in Dixie_, aby vábila mladé muže do boje. Místní rodák generál Beauregard odjel do Jižní Karolíny obléhat pevnost Fort Sumter, útočiště vojáků Unie – nejdřív s galantností hodnou Francouze nechal poslat unijním důstojníkům několik beden whisky a doutníků, ale Yankeeové mu dar vrátili neotevřený. Beauregard poté nechal na opevnění pálit z děl, a byly to první výstřely, které ve válce Severu proti Jihu padly. Pevnost Fort Sumter padla krátce poté.

> Orleanští jásali, ale Marie se z Beauregardova vítězství nemohla radovat, protože s jeho rodinou neměla dobré vztahy. Generálova sestra Judith byla vdaná za jistého Alexandra Legendra, do kterého se ovšem zamilovala i Marie Philome. Celé město vědělo, jak ten příběh musí skončit; Judith po čase utekla z manželova domu a usadila se až v New Yorku – povídalo se, že v New Orleansu trpěla strachem z vlastního černého služebnictva a poslední kapka byla, když pod svojí postelí našla podřezanou kočku, neklamný pozůstatek zlého gris-gris. Krátce poté uzavřel Alexandre Legendre svazek s Marií Philome a zplodil s ní několik dětí. Oba popírali, že by jim ke štěstí dopomohla Marie Laveau, a celý život se proti voodoo srdnatě vymezovali. Generál Beauregard ovšem věděl své a zuřil, i když vystoupit otevřeně proti Marii Laveau si nedovolil. Marie usoudila, že teď se může poměr sil mezi nimi snadno převrátit. Musí zabránit aspoň tomu, aby se Beauregard stal vrchním velitelem konfederačních vojsk, což byla funkce, kam po vítězství u pevnosti Fort Sumter nezadržitelně směřoval. Šla zapálit černou svíčku.

  

Bylo horké letní odpoledne, válka probíhala daleko na severu a Marie s Rózou měly zrovna prádelní den, když k nim na dvorek, do vůně žhavého uhlí a vařeného mýdla, vtančila Marie Philome, aby jim oznámila, že s Alexandrem čekají další dítě.

> „To je skvělá zpráva, _ma petite_!“ Marie spráskla ruce, až jí mydli­ny z dlaní odletěly do trávy, a papoušci nad jejich hlavami se rozkrákorali tak krásně, že to připomínalo zpěv. „Nezapomeň dát do všech rohů ložnice misky s vodou a do nich nadrobit chleba – vsákne do sebe každé neštěstí, co by se snad k tobě chtělo dostat.“

> „Maman, prosím tě,“ usmála se Marie Philome a nechala se obejmout napřed od matky a potom od Rózy.

> „Zapálím za to maličké bílou svíčku,“ pokračovala Marie.

> „Radši přemýšlejte, jak to dítě uživíme,“ řekla Róza, už zpátky za valchou. Věděla, že Alexandre Legendre proobchodoval většinu rodinných úspor, ale aby to nevypadalo, že naráží na něj, začala mluvit o válce: „Až začne Unie postupovat na jih, bude se tu žít čím dál hůř.“

> „Žádná Unie na jih postupovat nezačne, Konfederace bude postupovat na sever,“ opáčila Marie Philome, která pochopila, o kom Róza ve skutečnosti mluví.

> „Peněz bude dost,“ přerušila je Marie. „Matky u mě kupují gris-gris pro svoje syny, co jdou na frontu. A peníze ukládám do banky, takže budeme žít z úroků.“

  

Krátce nato banky v New Orleansu zavřely a vojska Unie začala postupovat na jih. Když po několika měsících banky zase otevřely, vydávaly nové, konfederační peníze a některé dokonce tiskly svoji vlastní měnu. Ceny rostly a nakonec byly stejně všechny peníze bezcenné. K Marii přicházelo stále míň zákazníků, a ti, kteří chodili, neměli čím platit. Černí otroci se už neobjevovali vůbec.

> „Jejich pánové je drží doma,“ vysvětlila jí Róza. „Mají strach, že se proti nim negři pod vaším vedením vzbouří.“

> „Copak mě neznají?“ Marie sebou vztekle trhla. „Umíš si mě představit s puškou v ruce?“

> „Neumím,“ řekla Róza. „Ale bílí páni vidí, jak jsou negři nespokojení a vzpurní, někteří už odmítají poslouchat.“

> „Co to do vás vjelo?“ kroutila hlavou Marie. „Nakonec budete chtít mít černocha prezidentem.“

> „Jednou ho mít budeme,“ řekla Róza tiše, ale rozhodně.

> Marie se rozesmála. „Takže odteď u nás předpovídáš budoucnost ty?“

> Róza se plaše usmála a Marie ji chlácholivě poplácala po paži.

  

Svobodní _gens de couleur_ – včetně básníka Armanda Lanusse – zůstali Konfederaci věrní a vytvořili vlastní dobrovolnickou jednotku Louisiana Native Guard, která ale podle rasových zákonů Konfederace nesměla bojovat a nakonec ji úřady pro jistotu úplně rozpustily. Svatojánská slavnost nesměla proběhnout ani následující rok a jméno svatého Jana se nejčastěji skloňovalo v souvislosti s bojovou ponorkou, kterou vyrobili neworleanští loďaři a pojmenovali ji trochu krkolomně Bayou St. John Confederate Submarine. Víc a víc mladých mužů odcházelo na frontu a nakonec ve městě skoro nebylo možné potkat bílého muže, který by neměl i bílé vlasy. V ulicích pořád ještě hrála dechovka a visely konfederační vlajky, ale obojí už působilo unaveně. Lidé chudli a byli čím dál neklidnější.

> Nejvíc to Marie vnímala na trhu, který se odehrával pod městskou hrází už od dob jejího dětství a odkud teď zmizel dřívější ruch a veselí. Čím dál víc zboží bylo možné dostat pouze pod pultem a za nehorázné ceny. Přebytek byl jen otroků, vyrovnaných podél hráze s řetězy kolem krků; nikdo je nekupoval, protože v současné době byli otroci velice nejistá investice. Všeho ostatního byl nedostatek – rýže, cukru, kávy, mýdla nebo léků. Látku na dětské pleny Marie sehnala jenom proto, že v některých trhovkyních stále ještě dokázala vzbudit strach; nečekala, že kdy bude problém sehnat látku ve městě, odkud se dřív vyvážela bavlna do celého světa. Všechno se převrátilo vzhůru nohama. Stejní zůstali jenom čoktóští indiáni, sedící nehybně v rohu tržiště, na šátcích před sebou rozloženou keramiku a košíky z proutí. Jejich klid zřejmě pramenil z vědomí, že ať v jakékoli válce zvítězí jakákoli strana, oni prohrají vždycky.

> Královna voodoo začala chovat slepice, aby měla zadarmo aspoň vajíčka a občas maso, a těšit ji mohlo jedině to, že do čela konfederačních vojsk byl místo Beauregarda jmenován generál Lee.

\* \* \*

  

Následující rok vtrhlo jaro do města s nebývalou horkostí a vůni kvetoucích magnólií záhy zalehl puch z bažin. Takhle se většinou ohlašovala epidemie žluté zimnice, před níž Marie dokázala svoje lidi ochránit, zatímco bílí doktoři svým pouštěním žilou obyčejně zahubili víc Američanů, než kolik jich vyléčili. Marie odpočívala ve svém domku, odkud poslední dobou vycházela čím dál míň, vdechovala pach rozkladu a zdálo se jí o hadech. Očekávala neštěstí, a nemusela čekat dlouho.

> Zatímco jezdectva Konfederace a Unie spolu zápolila kdesi na severu, jedna unijní flotila úspěšně provedla „plán Anakonda“ – obeplula frontovou linii po řece Mississippi, prostřílela se přes konfederační pevnosti na březích a zakotvila na dohled od New Orleansu.

> Lidé byli bezbranní jako v sevření skutečné anakondy. New Orleans stál pod hladinou moře, takže stačilo, aby flotila odstřelila hráze, a všichni by se utopili jako koťata. Konfederační jednotky prchaly z města a cestou podpalovaly sklady s bavlnou a melasou, aby Unii aspoň ztenčily válečnou kořist, takže se New Orleans zahalil do temného, smrdutého kouře. Lidé ničili všechno, z čeho by Yankeeové mohli mít užitek. Bojové plachetnice zapálili a vypustili z přístavu, takže Mississippi záhy vypadala jako hromadný hrob, posetá doutnajícími vraky. Zatímco na radnici probíhalo vyjednávání mezi unijními vyslanci a obránci města, lidé běželi na hráz, aby nepřátelským lodím, kotvícím nehybně uprostřed řeky jako poslové apokalypsy, aspoň hrozili pěstmi a vykřikovali, že Yankeeové do New Orleansu vstoupí jedině přes jejich mrtvoly.

> Ponorku, která nikdy nezasáhla do bojů, ukryli na dno Bayou Saint John. Marie pozorovala z okna, jak ponorku vezou, a napadlo ji, že by ji po válce mohla využít při svatojánských slavnostech – kdyby se královna voodoo vynořila z hlubin, bylo by to _entrée_, na jaké by se nikdy nezapomnělo. Ještě lepší než chůze po vodě, kterou královnám voodoo připisovaly pověsti.

> Lidé se hnali kolem Mariina domku, někteří na koních, většina pěších, a ona je sledovala přes plot, ze stínu starých banánovníků. U branky se zastavila udýchaná Marie Philome, v šátku na prsou malého, plačícího syna Alexandra.

> „Maman, pojď na hráz, všichni jdou!“

> „Proboha, aspoň to dítě nech doma,“ Marie otevřela branku a vtáhla dceru dovnitř.

> Róza už se belhala ze dveří. „Dejte mi toho maličkého a běžte, ať vám ta sláva neuteče.“

> Marie Philome opatrně vytáhla Alexandra ze šátku a podala ho Róze. Dítě vztáhlo ručky ke staré černošce a přestalo plakat.

> „Tak pojď, maman, u toho nemůžeme chybět!“

> „Počkej, obleču se.“ Marie Laveau nemůže přijít k porážce svého města jenom tak, v zástěře. Vzala si zlaté náramky, zlaté náušnice, které dostala od otce někdy začátkem století, a tignon si uvázala na sedm uzlů. Vyšly ven a vměstnaly se do davu, v němž si královny voodoo nikdo nevšiml, a občas je dokonce něčí rameno či loket vystrčily z chodníku do ulice.

  

Nestačily ani doběhnout k hrázi, když se dav zastavil ve Francouzské čtvrti a přestal burácet. Lidé mlčeli a jenom zvony v katedrále bily, jako by jim mělo puknout srdce. Kapitulace právě proběhla a opařené město se otevřelo nekonečnému průvodu modrých kabátů.

> Marie si musela stoupnout na špičky, aby zahlédla muže, který je vedl.

> Viděla, jak si sundal z hlavy klobouk – což by způsobný člověk v takové chvíli nikdy neudělal – a otíral si kapesníkem lysé buldočí temeno. Měl úzké oči a pod nimi mohutné pytle, zmenšeniny vlastního pupku, který mu napínal uniformu. Tohle byl tedy nový vládce New Orleansu; Marie neznala ani jeho jméno a neměla nad ním vůbec žádnou moc. Nějaká žena se vyklonila z balkonu a chrstla na vojáky lavor špíny. Ukvapila se, protože splašky se rozstříkly po dláždění pár kroků před nedůstojným důstojníkem. Buldok se ani nezastavil a vzhlédl k balkonu s krátkým úšklebkem.

> „Ten nás nenávidí stejně jako my jeho,“ pochopila Marie.

  

Nad radnicí se v mořské bríze třepotala unijní vlajka a vojenský guvernér Butler nechal do podstavce pomníku prezidenta Jacksona vytesat nápis _Unie musí být a bude zachována_. Potom začal vydávat jedno nařízení za druhým. Každý obyvatel New Orleansu musel složit přísahu věrnosti. Kdo veřejně provolával slávu Konfederaci, byl odsouzen na tři měsíce do vězení. Se ženami, které se chovaly neuctivě k unijním vojákům, se smělo zacházet jako s prostitutkami. Starý knihkupec, který ve výloze vystavil kostru a prohlašoval, že to je „zkurvený Yankee“, byl odsouzen na dva roky. Mladík, který strhl vlajku Unie ze střechy mincovny, byl oběšen. Butler si vysloužil přezdívky „Zvíře“ pro svoji krutost a „Lžíčař“ pro svůj údajný zvyk krást stříbrné příbory z domů, kde přebýval.

> „Počkejte, až přijde žlutá zimnice,“ uklidňovala Marie všechny kolem sebe. „Yankeeové budou umírat po stovkách. A Lžíčař bude přede mnou klečet!“ Chodila po zahradě, nasávala zkažený vzduch z bažin a přitom cítila, že něco je jinak – nedoléhal k ní puch z městských kanálů ani zlověstné komáří bzučení.

> Taky čekala, že k ní Butler vyšle svoje posly, že ji bude chtít zastrašit nebo s ní vyjednávat, ale nikdo nepřicházel.

  

Butler přikázal osvobodit všechny otroky. Ti nadšeně opouštěli svoje pány a vstupovali do služeb Unie, čímž zasadili smrtící úder nejenom Konfederaci, ale i Mariinu snu o návratu k moci – síť černých otroků, kterou doufala po skončení války obnovit, se definitivně roztrhala.

> „Ty taky odcházíš?“ nemohla Marie uvěřit, když si Róza začala balit věci.

> „Nehněvejte se, _madame_, ale musím do Mississippi, mám tam bratra.“

> „Nikdy mě nenapadlo, že máš příbuzné,“ divila se Marie ještě víc.

> „Nikdy jste se nezeptala.“

> „Co dělá tvůj bratr?“

> „Co by, česal bavlnu jako ostatní negři. Ale teď se vzbouřili proti svým pánům a vyhnali je z plantáže. Brání ji, než se k nim dostanou vojáci Unie. Myslím, že mě bratr bude potřebovat.“

> „Jak to, že o ničem z toho nic nevím?“

> Róza mlčela a dívala se stranou.

> Po chvíli Marie řekla: „Dávej na sebe pozor.“

> Róza na ni konečně pohlédla. „_Vy_ na sebe dávejte pozor. Řekla jsem všem svým přátelům, že vám nikdo nesmí ublížit.“

> „_Merci_,“ hlesla Marie a do očí jí vhrkly slzy.

> „Dejte za mě pusu malému Alexandrovi.“

> To už plakaly obě.

  

Když Róza zmizela, vydala se Marie ven, aby nemusela myslet na svoji samotu. Jenom dlažební kameny, používané kdysi jako zátěž v podpalubí lodí, jí připomínaly město, které znala; ale nohy, které dnes po dlažbě kráčely, byly oteklé a unavené. Zamířila k _Place Congo_, kterému už všichni říkali _Congo_ Square. Tady na náměstí, původně jen plácku udusané hlíny, se odnepaměti – snad už od Napoleonových časů – každou neděli scházeli černí otroci, aby hráli, tančili a vyznávali voodoo. Tady taky mladá Marie dosáhla svého prvního velkého vítězství, když odsud vyhnala starou královnu Marii Saloppé – tenkrát málem došlo na pěsti, ale Saloppé si k vlastnímu štěstí uvědomila, že její vyzývatelka získala na svoji stranu většinu otroků, a s hrstkou věrných prchla z bojiště.

> Dneska nebyla neděle, a přesto z náměstí duněly bubny _bamboula_. Staré pořádky očividně nikoho nezajímaly. Marie došla až k Place Congo, kde se tísnilo několik set černochů, někteří oblečení podle evropské módy, jiní v hadrech, a taky desítky vojáků a důstojníků Unie. Vždycky když bubny dozněly, vystoupil některý z řečníků – bílých i černých – a pronesl projev o tom, že všichni lidé jsou si rovni a otrokářská éra už se nikdy nevrátí. Každého řečníka odměnili černoši nadšeným jásotem.

> Marie na okraji davu zahlédla tleskat básníka Armanda Lanusse.

> „_Bonjour_, madame,“ přikročil k ní, než se mu stačila ztratit mezi lidmi.

> Kývla na pozdrav a Lanusse si na čele uhladil zvlněný pramen vlasů, jako by tím chtěl zahladit i její odměřenost.

> „Je skvělé, že se černoši konečně domohli svých práv,“ řekl. „Pomůže to i nám v boji za práva _gens de couleur_.“

> „Nebyl jste ještě před pár měsíci na straně Konfederace, v té _barevné_ domobraně?“ opáčila chladně.

> Lanusse se zamračil. „Jsem oddaný především naší věci a je mi lhostejné, čí vlajka zrovna visí nad radnicí.“

> „Vlajka Unie už tam dlouho viset nebude. Možná ještě oprášíte starou uniformu,“ ušklíbla se Marie.

> Lanusse o půl kroku poodstoupil, jako by mu až teď došlo, že Marie Laveau bývala velice mocná žena.

> „Jak to můžete vědět?“ zeptal se nejistě.

> „Až přijde žlutá zimnice, Yankeeové zmizí. Buď odplavou na lodích, nebo je odvezeme na umrlčí káře,“ Marie si spokojeně založila ruce na prsou.

> Lanusse na ni poprvé v životě vrhl pohled plný shovívavosti.

> „Žlutá zimnice nepřijde, madame Laveau. Guvernér Butler nechal vypumpovat stoky a odvést splašky do moře. Ve městě je míň komárů, než kdy pamatuju. Nechápu, proč musel přijet někdo až z Massachusetts, aby nás naučil takovou prostou věc.“

> V Marii se všechno zastavilo a hlavou jako by jí projížděla umrlčí kára. Teprve potlesk po projevu dalšího řečníka ji vytrhl z ochromení.

> „Jak to, že o ničem z toho nic nevím?“

> Lanusse mlčel a díval se stranou.

> „Madame Laveau,“ pronesl potom rozpačitě, „myslím, že úspěch vašich kouzel při léčbě žluté zimnice spočíval hlavně v tom, že jste léčila kreoly, kteří tu žijí odjakživa a jsou proti zdejším nemocem odolní. Američané tu žijí nanejvýš pár generací, proto jich tolik umíralo…“

> Ozval se ohlušující potlesk.

\* \* \*

  

Butlerovo panování nad New Orleansem netrvalo dlouho. Vláda ve Washingtonu oceňovala jeho úspěchy, ale proti jeho drsným metodám – zvláště proti zacházení se vzpurnými ženami jako s prostitutkami – se zdvihl odpor na Jihu, na Severu, a dokonce i v zahraničí. Butlera nahradil generálmajor Banks s elegantním knírem i chováním, kterého kreolové uznali za kavalíra, a vztahy mezi starousedlíky a Yankeei se pomalu začaly zlepšovat.

> Jednoho dne cinkl zvonek nad Mariinou brankou a ona vyšla na zápraží prostovlasá a šedivá, protože k ní stejně nechodil nikdo jiný než Marie Philome s dětmi. Místo nich ovšem brankou prošly dvě mladé ženy, oblečené tak, jak si Marie představovala, že se chodí v New Yorku nebo Washingtonu.

> „Vy jste ta kartářka?“ zahlaholila jedna z nich vesele a anglicky.

> Kdyby někdo takhle oslovil královnu voodoo ještě před pár lety, popadla by bič, který si kdysi koupila spolu s první otrokyní, a hnala by opovážlivce až ke Canal Street. Teď ale potřebovala peníze, a tak řekla jenom: „_Yes_.“

> „Vypadáte přesně tak, jak jsme si vás představovaly,“ zachichotala se druhá dívka a obě se kolem Marie protáhly do domu, jako by jim patřil.

> „Vy chtít já číst budoucnost?“ vzpírala se angličtina Marii na jazyku.

> „_Yes, please_,“ řekla ta první a slovo _please_ protáhla po způsobu dětí žadonících o pohádku před spaním. Druhá vyprskla smíchy.

> Marie je tedy zavedla do přijímacího pokoje, kam od smrti svého posledního hada neměla důvod vcházet. Klika překvapeně zaskřípala. Marie zapálila svíce a místnost zalilo přízračné světlo, takže dívky přešel smích. V pokoji se zatemněným oknem byl jenom oltář, stůl a dvě židle. Na zdech visely kohoutí pařáty a hadí kůže, v policích ležely lebky, lidské, kravské a kočičí, a taky lahvičky s různě barevnými tekutinami, z nichž některé připomínaly krev. Pod oltářem stála otevřená klec a dívky se nejistě rozhlížely kolem sebe, jestli na ně odněkud nevyskočí její obyvatel, ať už to měl být kdokoli.

> „Jedna sednout,“ ukázala Marie k židli, „druhá ven čekat.“

> Dívky na sebe nejistě pohlédly a nakonec v sobě první z nich našla dost odvahy, aby usedla na židli, zatímco druhá s viditelnou úlevou vyběhla na zápraží.

> Marie vytáhla z police balík karet a sehrála přesvědčivé věštecké vystoupení. Protože mladá návštěvnice pocházela ze Severu, promlouvala Marie o daleké pouti a snu, jenž dojde naplnění. Všimla si, že dívka si přes počáteční strach prohlíží se zájmem kohoutí pařáty a hadí kůže, a proto jí vyprávěla o odvaze, vášni a planoucím srdci. Viděla, jak při zmínce o srdci dívka zpozorněla, a tak jí z karet vyčetla i velkou lásku. Nato se dívka rozpovídala a prozradila, že do New Orleansu přijela z Filadelfie spolu se svým otcem důstojníkem a že se tady zamilovala do jakéhosi námořníka – takže jí Marie prodala ještě váček s gris-gris, které mělo u jejího vyvoleného povzbudit touhu.

> „Modlit se k svatý Petr, on otvírat všechny dveře,“ poradila jí Marie nakonec.

> „Vy jste křesťanka?“ zeptala se dívka překvapeně.

> „Já dobrá katolička,“ odpověděla Marie upřímně.

> Dívka se podívala do očí nejdřív lidské lebce na polici a potom i Marii.

> „A nebojíte se ďábla?“

> „Já s ďábel pracovat. On pak dělat boží dílo. Pro mě,“ dodala Marie Laveau.

  

Mezi Yankeei se rychle šířily pověsti o staré černošce, která dokáže ve svojí chatrči za pár drobných sehrát děsivé představení se závanem tajemných afrických kultů, takže navzdory protestům Marie Philome se ještě před koncem války dokázala Marie Laveau vrátit k řemeslu.

### III.

  

Protože Unie obsadila New Orleans včas a bez boje, uniklo město zkáze, kterou koncem války rozsévala unijní armáda během tažení na Jih – takže po kapitulaci konfederačních vojsk se New Orleans snadno vrátil z doutnajících uhlíků k původnímu lesku drahokamu. Na samém konci obřího spáleniště, stranou kupeckého smlouvání vítězů s poraženými, ožívalo Mariino město zemitou hudbou a vznešenými divadly, vůní _gumba_ či račích specialit a klokotáním kolesových parníků na řece Mississippi. V ulicích polehávali bývalí otroci, kteří nevěděli co se svobodou, ale nikdo si jich příliš nevšímal. Do města přicházeli noví Američané a mlsně ochutnávali španělské, francouzské, ale i africké a haitské dědictví.

> Marie se při chůzi po domě musela opírat o stěny nebo o nábytek, ven se už skoro neodvažovala, a navíc jí přišlo, že lidé mluví čím dál tišeji a nesrozumitelněji. Přesto ochotně vycházela vstříc zvědavosti svých zákazníků, a dokonce přemýšlela, že by začala vyrábět hadrové panenky a píchat do nich špendlíkem; o takovém zvyku sice nikdy předtím neslyšela, ale lidé ze Severu jí vysvětlili, že to k voodoo patří. Sama už by ovšem panenky šít nedokázala a Marie Philome rozhodně odmítala mít s její živností cokoli společného.

  

Jednoho dne zvonek nad brankou ohlásil zákazníka, jací za Marií obvykle nechodili. Na první pohled poznala, že ten hřmotný muž nadmíru pije a má potíže s životosprávou, na druhou stranu jeho podsaditost naznačovala, že vydrží víc než ostatní. Pokynula mu ze zápraží, aby nemusela vážit cestu přes celý dvorek, a muž k ní došel kývavým krokem kovboje. Hned věděla, že si nepřišel pro věštbu ani pro gris-gris.

> „_Hello_, Mrs. Laveau,“ zahlaholil, když ho uvedla do přijímacího pokoje. „Pamatujete si na mě?“

> „_Of course_,“ lhala Marie, zatímco zapalovala svíčky.

> „Jak byste si nepamatovala na staříka Neda,“ chechtal se a pátral očima po stěnách. „Nezměnilo se to tady ani o kočičí chlup, to vám řeknu.“

> „Už to být roky,“ hádala Marie.

> „Desítky let!“ A Ned s pohledem upřeným někam nad její hlavu vyprávěl příběh jejich prvního setkání. Nebylo mu ani dvacet a dělal poskoka na obchodní lodi, která zakotvila v New Orleansu. Od barevných děvčat v přístavu se dozvěděl o královně voodoo, která má moc plnit přání a měnit osudy. Vypravil se za Marií a prozradil jí svůj sen stát se spisovatelem.

> „Prodala jste mi pytlík s rozdrceným kozlím přirozením, nebo co to bylo, a že prý vždycky, než začnu psát, mám na ten pytlík vylít tři kapky rumu. Dal jsem vám tenkrát celou svoji gáži.“

> Marie polkla. Ten chlap se přišel pomstít za svoje nenaplněné sny a snad i za svoji lásku k alkoholu. Pod kabátem se mu cosi rýsovalo, nejspíš zbraň. Marie měla k noze stolu připevněný nůž, ale věděla, že se pro něj nestihne shýbnout; před lety možná, ale dnes už ne.

> „Teď bych si o vaší radě myslel svoje, ale tenkrát jsem se tím řídil. Několik let jsem jako blázen kapal rum na ty sušené kozlí koule.“

> Sáhl pod kabát, Mariina ruka vystřelila pod stůl. Ned z náprsní kapsy vytáhl pomačkaný brožovaný sešit a plácl jím o stůl. Marie se pomalu narovnala. Nikdy se neučila číst ani psát, ale přesto dokázala přeslabikovat slova vytištěná velkým písmem: _Ned Buntline. Mysteries and Miseries of New Orleans. 1851_.

> „To je pro vás. I s podpisem. Kdyby nebylo vás, nevím, jestli bych si někdy troufnul poslat rukopis do nakladatelství.“

> Marie vydechla: „_Merci_.“

> „Napsal jsem ještě hromadu knížek a sto hromad věcí jsem prožil, válčil jsem proti indiánům a jednou mě málem zlynčovali v Nashvillu v Tennessee, ale to je zas na další vyprávění.“

> Marie přikývla. „Chtít _café_?“

> „Jedině jestli do něj máte rum,“ zašklebil se Ned. „Ale to počká. Řeknu vám, proč jsem za vámi vlastně dneska přišel.“

> A Ned vyprávěl, že má nápad na velkolepou _show_, která by Ame­ričanům a časem snad i divákům v cizině přibližovala dějiny Spojených států. „Mám na Severu jednoho chlapa, bývalého skauta, píšu o něm knížku. Jmenuje se William Cody, ale já mu začal říkat Buffalo Bill, věřím, že se to chytne. Chci udělat představení, kde by Bill předváděl střílení bizonů nebo indiánů, lasování a takové ty věci.“

> „Zajímavé,“ pokrčila Marie rameny.

> „A na Jihu by mohla být podobná _show_ a tady byste hlavní _star_ byla vy!“

> „Zajímavé,“ řekla Marie už upřímněji.

> „Vzpomínám, jak jsem tenkrát viděl vaši svatojánskou slavnost. Proplížil jsem se tam přes bažiny, abych nemusel platit, celou dobu mě ožírali komáři a nakonec mě vyhnal aligátor, ale to, co jsem viděl, nezapomenu do konce života.“

> Marie si pomyslela, že i vstup přes bažiny měla tenkrát hlídat, takhle jí utíkaly peníze.

> „Ta hudba byla omamná,“ pokračoval Ned. „Všichni byli jako opilí – pak už tedy byli doopravdy opilí – a vy jste tančila mezi těmi nahými černochy a byla jste tak krásná.“

> „_Oui_,“ přikývla Marie zasněně.

> „Takhle nějak bychom to pojali, v měkčí verzi samozřejmě. Nesmělo by se tam… tohle… víte co. Aby to bylo přístupné mládeži. A to podřezávání kůzlete by se muselo vyzkoušet, podle mě je to taky až moc.“

> „Ale já stará, Nede,“ probrala se Marie ze snu. „Už netančit.“

> Buntline zavrtěl hlavou. „Mohla byste být principálkou souboru a vycvičit mladé tanečnice…“

> Marie se vzpřímila. „_Non_! Marie Laveau jenom já, nikdo jiný!“

> „_I see_…“

> Ned přemýšlel. Potom se začal ošívat a oči mu sklouzly ke dveřím. „Chtěl jsem vám hlavně předat tu knížku. To _coffee_ vypijeme jindy. Mám ještě nějaké pochůzky, jsou i jiné Marie Laveau.“

> „Cože?!“ vykřikla Marie a znovu dostala chuť sáhnout po noži.

  

Následující den jí Marie Philome tu nehoráznost potvrdila.

> „Neříkala jsem ti to, protože by tě to zbytečně trápilo,“ začala. „Ale je to tak, ve městě je hodně žen, které si říkají Marie Laveau, věští budoucnost a prodávají gris-gris. Myslím, že některé jsou docela nebezpečné, dokážou míchat jedy a spolčují se se zločinci. To je další důvod, proč bys toho měla nechat.“

> „Nechat?! Vyženu je z města, všechny!“

> „Ale maman…“

> „Zajdu za Adamsem. Pamatuješ na něj? Chodíval k nám na snídaně. Jestli je ještě policejním prezidentem…“

> „Adams skončil hned po válce, maman. Teď je policejním prezidentem nějaký Yankee, ani nevím, jak se jmenuje.“

> „Zjistím si ho.“

> Marie Philome vzdychla. „Zjistit si ho můžeš, ale co mu chceš říct? Některé z těch žen se opravdu jmenují Marie Laveau. Některé jsou dokonce naše příbuzné. Víš, že to není nijak neobvyklé jméno. Nemůžeš jim zakázat, aby se živily stejně jako ty.“

> Marie neodpovídala. Různé ženy v různých dobách ji chtěly sesadit z trůnu, jako ona sama kdysi sesadila Marii Saloppé, ale žádné se to nepovedlo. Vážnou soupeřkou jí byla jedna krásná černoška, která z Afriky získala ošklivou sochu z ebenového dřeva a prohlašovala, že je to božstvo, které má větší moc než madame Laveau. Marie využila svých dobrých vztahů s policií a nechala africkou sochu zabavit; tak celé město vidělo, kdo má doopravdy větší moc. Ale teď si nevěděla rady – Marie Philome měla pravdu, nedá se bojovat proti tolika sokyním, které její trůn navíc ani nezajímá. Chtějí jen její jméno a peníze.

> „Víš, jak se můžeš proti nim vymezit a zůstat navždycky v paměti lidí?“

> „Jak?“ Marie vzhlédla k dceři s nadějí.

> „Zřekni se voodoo.“

> „Cože?!“

> „Vykonala jsi v životě víc dobra, než si sama myslíš. Nosila jsi gumbo odsouzencům na smrt, léčila jsi nemocné… Nedej na Lanusse, bez tebe by během žluté zimnice pomřelo mnohem víc lidí. Když za tebou přišel pro pomoc chudák, vzala sis od něj místo peněz třeba košík vajec.“

> „Byla jsem hloupá.“

> „Chodila jsi do kostela, vážil si tě i Père Antoine. Zřekni se voodoo a lidé si tě budou pamatovat jako světici.“

> „Nechci, aby si mě pamatovali jako světici.“

> „Dej rozhovor do novin a promluv o svojí dobrotě…“

> „Do novin? Koho zajímají noviny?“

> „Ty, kteří umějí číst,“ pomyslela si Marie Philome.

> „Nechci, aby moje jméno bylo v novinách. Aby si s ním lidi vycpávali boty nebo do něj balili rybí kosti!“

\* \* \*

  

Svatojánská slavnost se prý vydařila. I Bayou Saint John na břehu jezera Pontchartrain se sešlo dvanáct tisíc lidí všech odstínů kůže, včetně rodin s dětmi a přespolních výletníků. Dorazilo i několik novinářů. Na místě se platilo vstupné a prodávaly se upomínkové předměty, váčky s gris-gris a občerstvení – kuřecí maso, červené fazole, rýže, koláčky a alkohol. Neproběhly žádné tělesné prosto­pášnosti ani zvířecí oběti, nikdo nebyl nahý, obřad připomínal spíš veselou mši v přírodě. Velký potlesk sklidili kreolští tanečníci s kovovými nákoleníky, které při tanci řinčely a doprovázely hudbu. Lidé si se zájmem prohlíželi i zrezivělou ponorku, nedávno objevenou na dně bayou a vystavenou u břehu jako pozůstatek válečných časů. Marie Laveau byla mladá a krásná a místo hada měla obraz svatého Jana, který umístila doprostřed oltáře.

> Marie ani nechtěla vědět, která žena tentokrát sehrála její roli. Byla přesvědčená, že všechny nitky se tak jako tak scházejí v rukou Neda Buntlinea – zvlášť když se k ní doneslo, že nedlouho předtím v Chicagu uskutečnil s Buffalo Billem svoji první „Wild West Show“.

  

Po této svatojánské slavnosti – a taky s vědomím blížící se smrti – už ale Marie nebyla tak ostře proti tomu nechat se zvěčnit v tisku. Marie Philome zvažovala, kdo by se měl ujmout úkolu zachytit pro příští generace obraz její matky, a nakonec vybrala mladého spisovatele George Washingtona Cablea, o němž věděla, že se zajímá o kreolské zvyky a píše o nich do novin.

> Cable s pozváním do Mariina domku radostně souhlasil a během návštěvy byl srdečný a zdvořilý, dokonce Marii políbil ruku. U jejich setkání byla i Marie Philome s několika svými dětmi včetně syna Alexandra.

> _Jednou jsem viděl, v jejím nesmírně vysokém věku, slavnou Marii Laveau_, začal potom Cable svoje vyprávění v próze _Písně kreolských otroků_. _Uprostřed malé místnosti, jejíž stará cypřišová podlaha byla opotřebovaná neustálým drhnutím a posypaná cihlovou drtí_ _– znak kreolské lásky k naprosté čistotě – seděla, roztřesená slabostí, v nepěkném houpacím křesle, s tělem shrbeným a s divokými, šedivými, čarodějnickými kadeřemi splývajícími podél seschlého, žlutého krku, královna voodoo_.

> Výčet Mariina tělesného upadání byl ještě delší, Cable ji přirovnal například ke scvrklé želvě.

Navzdory tomu bylo zřejmé, že ta tvář, nyní tak seschlá, bývala kdysi krásná. V propadlých, lesknoucích se očích setrvávala jiskra dávného ohně a na jejím pěkném, trochu orlím nose, a dokonce i na jejích mlčenlivých, ztrápených ústech šlo rozpoznat pozůstatky panovačnosti.

> O mladém Alexandrovi napsal, že to byl nezajímavý quadroon, robustní a jednoduchý. O to víc ho ale okouzlila Marie Philome: _Její rysy, postava i držení těla byly královské. Člověk na ni musel hledět, přisuzovat tu zářnost – příliš nezkrotnou a opravdovou, aby ji šlo nazvat šarmem či grácií – její matce a vzpomínat, jak vypadal New Orleans před mnoha lety, aby porozuměl, proč se jméno Marie Laveau nesmazatelně vepsalo do tradice tohoto města a této doby_.

> Na závěr svého vyprávění o Marii vystavil Cable úmrtní list celému voodoo: _Je příjemné říct, že toto uctívání, přinejmenším v Louisianě a ve srovnání se svojí minulou slávou, se stalo v podstatě bezvýznamnou záležitostí. Tyto praktiky nočních lesních rituálů vzaly za své spolu s odchodem Marie Laveau_.

\* \* \*

  

Bylo po hurikánu. Cestu pokrýval písek, palmové listy a vyplavené mušle, trávníky v okolí se změnily v mokřady a brouzdaliště volavek. Marie došla pustou silnicí až k Bayou Saint John. Když vstupovala do vody, všimla si, že jezero je jiné, než bývá. Hladina se zježila a vystřelilo z ní v několika skocích hejno malých rybek, pelikáni nad nimi vzrušeně kroužili. Marii napadlo, jestli hurikán nevyhnal z bažin do jezera aligátory, ale neměla strach – chodila s nimi do školy. Podívala se pod sebe a v hlubině viděla oblaka zvířeného bahna, ona sama však zůstávala čistá. Mezi vlnami se jako stužka prosmýkl štíhlý had. Grand Zombi. Cikády ze stromů za jejími zády se rozkřičely tak silně, jak je ještě křičet neslyšela, a kolem hlavy jí prosvištělo obrovské hejno vážek, mířící k zapadajícímu slunci. Potom všechno ztichlo. Marie si uvědomila, že kráčí po vodě. A že je mladá a krásná.

> Zemřela ve spánku ve svém domku v ulici Svaté Anny.

\* \* \*

  

_Spolu s ní umírá mnoho zla, ale neměli bychom dodat, že i trocha poezie?_ psalo se v novinách _The Times Democrat_. Nekrology zveřejnily všechny neworleanské deníky, obsáhlý a dojemný článek vyšel dokonce i v The _New York Times._ K Mariině hrobce na hřbitově svatého Ludvíka dodnes přichází víc lidí než k hrobu Elvise Presleyho. Dodnes taky v New Orleansu najdeme ženy, které si říkají Marie Laveau a vydávají se za vtělení královny voodoo.

> Marie Philomène byla jediná přímá příbuzná, která kdy poskytla rozhovor novinám. V _Daily Picayune_ se ostře ohradila proti próze George W. Cablea a proti zájmu všech umělců, novinářů a zvědavců, zneužívajících památku její matky. Zároveň se ale vymezila vůči voodoo a zdůraznila matčinu katolickou víru i laskavou péči o chudé a nemocné. Někteří badatelé se domnívají, že to prohlásila, jen aby ochránila rodinu před nežádoucím zájmem – ve skutečnosti sama provozovala voodoo, a dokonce používala jméno Marie Laveau.

> A celé to prý bylo úplně jinak.
